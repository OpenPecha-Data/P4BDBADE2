1$0000270 

༼༡༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་དངོས་བསྟན་སྟོང་ཉིད་ཀྱི་རིམ་པ་དང་རྒྱ་ཆེ་སྤྱོད་པའི་ཆ་གཉིས་ཀ་གསལ་བར་སྟོན་པའི་བསྟན་བཅོས་དབུ་མ་ལ་འཇུག་པའི་སྤྱི་དོན་ཐེག་པ་མཆོག་གི་གནད་ཀྱི་གསལ་བྱེད་ཟབ་མོ་ལྟ་བའི་དགོངས་རྒྱན་ཞེས་བྱ་བ་བཞུགས་སོ།། ༼༢༽ སྐྱོབ་པ་ཉི་མའི་གཉེན་གྱུར་ཟས་གཙང་སྲས། །རྣམ་དག་ལྟ་བའི་སྲོལ་འབྱེད་ཀླུ་སྒྲུབ་ཞབས། །ཐལ་འགྱུར་རིགས་པའི་འོད་ཆགས་ཟླ་བ་གྲགས། །རྨད་བྱུང་བརྒྱུད་པར་བཅས་པས་དགེ་ལེགས་སྩོལ། །ཕྱག་ན་མཁྱེན་བརྩེའི་རལ་གྲི་རྣོན་པོ་ཡིས། །རེག་པ་མིན་ཡང་ལྟ་ངན་སྙིང་དུམ་བུར། །གཅོད་མཁས་འཇམ་པའི་དབྱངས་དངོས་མི་ཡི་ཟོལ། །ཀུན་དགའ་རྒྱལ་མཚན་ཞབས་ཀྱིས་བདག་སྐྱོངས་ཤིག །དགེ་ལེགས་བསོཾད་ནཾམས་མི་ནུབ་རྫོགས་ལྡན་དཔྱིད། །ཤར་བའི་དགའ་སྟོན་ཆོས་ཀྱི་དབྱར་སྐྱེས་རྔས། །སྟོང་གསུམ་ཡོངས་ཁྱབ་སྲིད་ན་མཚུངས་བྲལ་བའི། །སྨྲ་བའི་སེཾངྒེཾ་གང་དེ་སྲིད་ན་རྒྱལ། །བྱམས་དང་ཐུགས་རྗེ་མཆོག་གི་གྲིབ་བསིལ་ལས། །འགྲོ་ཀུན་ཕན་བདེའི་དཔལ་འབྱོར་གྱིས་ ༼༣༽ འཚོ་བའི། །མཛད་འཕྲིན་བཟང་པོའི་དགེ་ལེགས་ཕྱོགས་བཅུར་བྲེལ། །སྐྱེ་རྒུ་ཡོངས་ཀྱི་སྐྱབས་གཅིག་དེ་ལ་འདུད། །ཐུབ་དབང་གསུང་གི་དགོངས་དོན་བླ་ན་མེད། །འདོམས་མཁས་སྨྲ་བའི་དབཾང་ཕྱུགཾ་བླ་མ་རྗེ། །མཁྱེན་བརྩེའི་དཔཾལ་ཡོན་བཟཾང་པོའི་ཞབས་པད་ལ། །མི་ཕྱེད་དད་པས་ལན་བརྒྱར་ཕྱག་བྱས་ནས། །དཔལ་ལྡན་ཀླུ་སྒྲུབ་ཞབས་ཀྱི་ཚོགས་གསུམ་དང༌། །ཟླ་བའི་བཞེད་གཞུང་ཐལ་འགྱུར་རིགས་པའི་དཔྱིད། །རང་སྙིང་ལམ་དུ་ཇི་ཙམ་གསལ་བའི་ཆ། །མདོ་ཙམ་འདིར་བརྗོད་སྣོད་ལྡན་དགའ་བས་ཉོན། །ཞེས་མཆོད་བརྗོད་དང་དམ་བཅའ་སྔོན་དུ་བཏང་ནས། འདིར་སངས་རྒྱས་ཉིད་ཀྱིས་ལུང་བསྟན་ཅིང༌། འཕགས་ཡུལ་པཎ་གྲུབ་ཀུན་གྱི་གཙུག་རྒྱན་དམ་པ་དཔལ་འཕགས་པ་ཀླུ་སྒྲུབ་ཞབས་ ༼༤༽ ཀྱིས། དེ་བཞིན་གཤེགས་པའི་བཀའ་ཐམས་ཅད་ཀྱི་མཐར་ཐུག་གི་བརྗོད་བྱ་ཟབ་མོ་ཆོས་ཉིད་དོན་དམ་པའི་བདེན་པ་གཏན་ལ་འབེབས་པའི་དབང་དུ་བྱས་ནས།

དབུ་མ་རིགས་ཚོགས། བསྟོད་ཚོགས། གཏམ་ཚོགས་གསུམ་མཛད་ཅིང༌། དེ་རྣམས་ཀྱི་ནང་ནས་རིགས་ཚོགས་ཀྱི་གཙོ་བོ་རྩ་བ་ཤེས་རབ་ཀྱི་དགོངས་པ་ཐལ་འགྱུར་དུ་འགྲེལ་བའི་ལུགས་གསལ་བར་སྟོན་པ་ལ། དཔལ་ལྡན་ཟླ་བ་གྲགས་པས་དབུ་མ་འཇུག་པ་རྩ་འགྲེལ་མཛད་པ་འདི་ནི་གང་བཤད་པར་བྱ་བའི་ཆོས་ཡིན་ལ། འདི་འཆད་པར་བྱེད་པ་ལ་དོན་གསུམ་སྟེ། དབུ་མ་དང་དབུ་མའི་ལྟ་བའི་རྣམ་གཞག་བཤད་པ། འཇུག་བྱའི་དབུ་མ་ངོས་གཟུང་བ། སྐབས་སུ་བབས་པའི་གཞུང་དོན་དངོས་བཤད་པའོ། །དང་པོ་ནི། ཁ་ཅིག་ན་རེ། དབུ་མ་ཡིན་ན། ཆོས་དབྱིངས་ཡིན་པས་ཁྱབ། ཡུལ་གྱི་དབུ་མའི་ལྟ་བ་ཡིན་ན། དབུ་མའི་ལྟ་བ་ཡིན་པས་ཁྱབ། འཕགས་ལམ་ཡིན་ན། དབུ་མའི་ལྟ་བ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། ཉན་ཐོས་མཐོང་ལམ་པའི་རྟོགས་བྱར་གྱུར་པའི་དབུ་མ་ཆོས་ཅན། དེར་ཐལ། དེའི་ཕྱིར། མ་གྲུབ་ན། ཉན་ཐོས་མཐོང་ལམ་པ་ཆོས་ཅན། ཁྱོད་ཀྱི་རྟོགས་བྱར་གྱུར་པའི་དབུ་མ་དེ་དབུ་མ་ཡིན་པར་ཐལ། ཁྱོད་ཀྱི་རྒྱུད་ཀྱི་དབུ་མའི་ལྟ་བ་དེ་དབུ་མའི་ལྟ་བ་ཡིན་པའི་ཕྱིར་ཏེ། ཁྱོད་དབུ་མའི་ལྟ་བ་རྒྱུད་ལྡན་གྱི་འཕགས་པ་ཡིན་པའི་ཕྱིར་ཏེ། མཉམ་གཞག་ལ་གནས་པའི་ ༼༥༽ འཕགས་པ་ཡིན་པའི་ཕྱིར། མ་གྲུབ་ན། དེར་ཐལ། ཐེག་དམན་མཐོང་ལམ་པ་ཡིན་པའི་ཕྱིར། རྩ་བར་འདོད་ན། ཉན་ཐོས་མཐོང་ལམ་པ་ཆོས་ཅན། ཁྱོད་ཀྱི་རྟོགས་བྱར་གྱུར་པའི་དབུ་མ་དེ་ཆོས་དབྱིངས་མ་ཡིན་པར་ཐལ། ཁྱོད་ཀྱི་རྟོགས་བྱར་གྱུར་པའི་ཆོས་དབྱིངས་མེད་པའི་ཕྱིར་ཏེ། ཁྱོད་ཀྱི་རྟོགས་བྱར་གྱུར་པའི་བདེ་བར་གཤེགས་པའི་སྙིང་པོ་མེད་པའི་ཕྱིར། མ་གྲུབ་ན། དེར་ཐལ། ཐེག་དམན་གྱི་གང་ཟག་ཡིན་པའི་ཕྱིར། ཁྱབ་སྟེ། བདེ་གཤེགས་སྙིང་པོ་རྟོགས་པའི་གང་ཟག་ཡིན་ན། ཐེག་ཆེན་གྱི་གང་ཟག་ཡིན་པས་ཁྱབ་པའི་ཕྱིར་ཏེ། རྒྱུད་བླ་མ་ལས། རང་བྱུང་རྣམས་ཀྱི་དོན་དམ་དེ། །དད་པ་ཉིད་ཀྱིས་རྟོགས་བྱ་ཡིན། །ཞེས་གསུངས་པའི་ཕྱིར། དམ་བཅའ་གཉིས་པ་ལ། མཐའ་བཞིའི་སྤྲོས་བྲལ་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཁྱོད་ཡུལ་གྱི་དབུ་མའི་ལྟ་བ་ཡིན་པར་ཐལ། ཁྱོད་རྟོགས་པའི་ཡེ་ཤེས་དེ་ཡུལ་ཅན་གྱི་དབུ་མའི་ལྟ་བ་ཡིན་པའི་ཕྱིར། མ་གྲུབ་ན། མཐའ་བཞི་སྤྲོས་བྲལ་རྟོགས་པའི་ཡེ་ཤེས་ཆོས་ཅན། ཡུལ་ཅན་གྱི་དབུ་མའི་ལྟ་བ་ཡིན་པར་ཐལ། དབུ་མ་ཡུལ་དུ་བྱེད་པའི་ལྟ་བ་ཡིན་པའི་ཕྱིར་ཏེ། སྤྲོས་བྲལ་ཡུལ་དུ་བྱེད་པའི་ལྟ་བ་ཡིན་པའི་ཕྱིར་ཏེ། སྤྲོས་བྲལ་རྟོགས་པའི་ཡེ་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་རྒྱུད་ལྡན་གྱི་གང་ཟག་ ༼༦༽ ཡིན་ན། དབུ་མའི་ལྟ་བ་རྒྱུད་ལྡན་གྱི་གང་ཟག་ཡིན་དགོས་པར་ཐལ། འདོད་པའི་ཕྱིར། འདོད་ན། ལམ་མ་ཞུགས་ཀྱི་གང་ཟག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བདེ་གཤེགས་སྙིང་པོ་རྒྱུད་ལྡན་གྱི་གང་ཟག་ཡིན་པའི་ཕྱིར་ཏེ། གང་ཟག་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ལམ་ཞུགས་ཀྱི་དབུ་མ་པ་ཡིན་པར་ཐལ། དབུ་མའི་ལྟ་བ་རྒྱུད་ལྡན་གྱི་གང་ཟག་ཡིན་པའི་ཕྱིར། དམ་བཅའ་གསུམ་པ་ལ། ས་དང་པོའི་རྗེས་ཐོབ་ཡེ་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་འཕགས་ཀྱི་རྒྱུད་ཀྱི་ལམ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དོན་དམ་བདེན་པ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་ལྟ་བ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཀུན་རྫོབ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་མཁྱེན་པ་ཡིན་པའི་ཕྱིར་ཏེ། འཕགས་པ་འོག་མའི་རྗེས་ཐོབ་ཡེ་ཤེས་ཡིན་པའི་ཕྱིར། ཁྱབ་སྟེ། ངེས་དོན་རབ་གསལ་ལས། འཕགས་པ་འོག་མའི་རྗེས་ཐོབ་ནི། ཀུན་རྫོབ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པས་མཐོང་བ་རྫུན་པའི་ཁོངས་སུ་བསྡུ་བར་གསལ་ཏེ། ཞེས་གསུངས་པའི་ཕྱིར། གོང་དུ་མ་གྲུབ་ན། དེར་ཐལ། བྱང་འཕགས་ཀྱི་རྗེས་ཐོབ་ཡེ་ཤེས་ཡིན་པའི་ཕྱིར། ༈ དེས་ན་རང་གི་ལུགས་ནི། དབུ་མ་དང་ཐེག་པ་གསུམ་གང་རུང་གི་རྟོགས་ ༼༧༽ བྱར་གྱུར་པའི་སྟོང་ཉིད་དང༌།

དོན་དམ་བདེན་པ་རྣམས་དོན་གཅིག་མིང་གི་རྣམ་གྲངས་ཡིན་ཅིང༌། དབུ་མའི་ལྟ་བ་ཞེས་པ་ནི། དབུ་མ་ཡུལ་དུ་བྱེད་པའི་ལྟ་བ་ལ་བར་གྱི་ཚིག་མི་མངོན་པར་བྱས་ནས་བཞག་པ་ཡིན་ནོ། །དེ་ལ་སྒྲའི་བརྗོད་རིགས་ཀྱིས་སྒོ་ནས་དབྱེ་ན། ཡུལ་དང་ཡུལ་ཅན་གྱི་དབུ་མའི་ལྟ་བ་གཉིས་ཡོད་ཀྱང༌། དང་པོ་དེ། དབུ་མའི་ལྟ་བ་བཏགས་པ་བ་ཡིན་ཏེ། ཡུལ་ཅན་གྱི་མིང་ཡུལ་ལ་བཏགས་པ་ཡིན་པའི་ཕྱིར། གཉིས་པ་དེ་དབུ་མའི་ལྟ་བ་མཚན་ཉིད་པ་ཡིན་ཏེ། དབུ་མ་ཡུལ་དུ་བྱེད་པའི་ལྟ་བ་ཡིན་པའི་ཕྱིར། དེས་ན་དབུ་མའི་ལྟ་བ་དང༌། ཡུལ་ཅན་གྱི་དབུ་མའི་ལྟ་བ་དང༌། རང་གི་དངོས་ཡུལ་དུ་གྱུར་པའི་དོན་དམ་བདེན་པ་རྟོགས་པའི་མཁྱེན་པ་གསུམ་པོ་དོན་གཅིག་མིང་གི་རྣམ་གྲངས་ཡིན་ཅིང༌། མཚན་གཞི་ནི། བསྟན་པ་དོན་དམ་བདེན་པ་རྟོགས་པའི་སོ་སྐྱེའི་མཁྱེན་པ་དང༌། རྟོགས་པ་དོན་དམ་བདེན་པ་རྟོགས་པའི་འཕགས་རྒྱུད་ཀྱི་མཉམ་བཞག་ཡེ་ཤེས་རྣམས་སོ། །འདིར་ཀུན་མཁྱེན་བླ་མའི་རྗེས་འབྲང་སྔ་མ་ཁ་ཅིག ཉན་ཐོས་ཀྱི་བྱང་ཆུབ་ཐོབ་པར་བྱེད་པའི་དབུ་མ་ཡིན་ན། ཉན་ཐོས་ཀྱི་རྟོགས་བྱར་གྱུར་པའི་སྟོང་ཉིད་ཡིན་པས་ཁྱབ། དེ་བཞིན་དུ་རང་རྒྱལ་དང༌། ཐེག་ཆེན་གྱི་བྱང་ཆུབ་ཐོབ་པར་བྱེད་པའི་དབུ་མ་ཡིན་ན་ཡང༌། དེ་དང་དེའི་རྟོགས་བྱར་གྱུར་པའི་སྟོང་ཉིད་ཡིན་པས་ཁྱབ་ཟེར་བ་ནི་མི་འཐད་དེ། དམ་བཅའ་དང་པོ་ལ། ཉན་ཐོས་མཐོང་ལམ་པའི་རྒྱུད་ཀྱི་བདེན་ ༼༨༽ མེད་དུ་རྟོགས་པའི་ལྟ་བ་དང༌། ལས་དགེ་སྡིག་ལ་བླང་དོར་ཚུལ་བཞིན་དུ་བྱེད་པའི་སྤྱོད་པ་ཟུང་འཇུག་གི་ཉམས་ལེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ངེས་དོན་རབ་གསལ་ལས། དེ་ལྟ་བུའི་བདག་གཉིས་པོ་ཁེགས་པས་རྟག་པའི་མཐའ་ལས་གྲོལ། ཀུན་རྫོབ་ཏུ་མི་དགེ་བ་བཅུ་སྤངས་ཤིང་དགེ་བ་བཅུ་སྤྱོད་པའི་སྤྱོད་པ་མི་འདོར་བས་ཆད་པའི་མཐའ་ལས་གྲོལ་བས་དབུ་མའོ། །ཞེས་པའི་དངོས་བསྟན་གྱི་དབུ་མ་ཡིན་པའི་ཕྱིར། མ་གྲུབ་ན། དེར་ཐལ།

ཉན་ཐོས་ཀྱི་བྱང་ཆུབ་ཐོབ་པའི་ཐབས་སུ་གྱུར་པའི་ལམ་དབུ་མ་ཡིན་པའི་ཕྱིར་ཏེ། ཉན་ཐོས་ཀྱི་རིགས་ཅན་སློབ་པའི་རྒྱུད་ཀྱི་ང་བདེན་མེད་དུ་རྟོགས་པའི་ལྟ་བ་དང༌། ལས་དགེ་སྡིག་གི་བླང་དོར་ཚུལ་བཞིན་དུ་བྱེད་པའི་སྤྱོད་པ་ཟུང་འཇུག་གི་ཉམས་ལེན་ཡིན་པའི་ཕྱིར། ཁྱབ་སྟེ། ཐེག་མཆོག་གནད་ཀྱི་ཟླ་ཟེར་ལས། བདེན་མེད་རྟོགས་པས་ངར་འཛིན་ཁེགས་པ་ཡི། །ལྟ་བ་འདི་དག་དགེ་སྡིག་བླང་དོར་ལ། །ཚུལ་བཞིན་བསྒྲུབ་པའི་སྤྱོད་པ་ཟུང་འཇུག་ན། །ཐེག་པ་དམན་པའི་བྱང་ཆུབ་ཐོབ་གྱུར་ཀྱང༌། །ཞེས་གསུངས་པ་འཐད་པའི་ཕྱིར། རྩ་བར་འདོད་མི་ནུས་ཏེ། ཉན་ཐོས་ཀྱི་རྒྱུད་ཀྱི་ཉམས་ལེན་ཡིན་པའི་ཕྱིར། དམ་བཅའ་གཉིས་པ་ལ། རང་རྒྱལ་གྱི་རིགས་ཅན་མཐོང་ལམ་པའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་ལྟ་བ་དང༌། སངས་རྒྱས་འབྱུང་བ་མཉེས་པ་སོགས་བྱེད་པའི་ ༼༩༽ སྤྱོད་པ་ཟུང་འཇུག་གི་ཉམས་ལེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རང་སངས་རྒྱས་ཀྱི་བྱང་ཆུབ་ཐོབ་པའི་ཐབས་སུ་གྱུར་པའི་ལམ་དབུ་མ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། ཁྱབ་སྟེ། བདེན་མེད་རྟོགས་པས་ངར་འཛིན་ཁེགས་པ་ཡི། །ཞེས་གསུངས་པའི་ཕྱིར། རྩ་བར་འདོད་མི་ནུས་ཏེ། རང་རྒྱལ་གྱི་རིགས་ཅན་སློབ་པའི་རྒྱུད་ཀྱི་ཉམས་ལེན་ཡིན་པའི་ཕྱིར། དམ་བཅའ་གསུམ་པ་ལ། བྱང་ཆུབ་སེམས་དཔའི་རྒྱུད་ཀྱི་མཐའ་བཞི་སྤྲོས་བྲལ་གྱི་སྟོང་ཉིད་རྟོགས་པའི་ལྟ་བ་དང༌། སྦྱིན་སོགས་ཀྱི་སྤྱོད་པ་རྒྱ་ཆེན་པོ་གཉིས་ཟུང་དུ་འཇུག་པའི་ཉམས་ལེན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཐོབ་པའི་ཐབས་སུ་གྱུར་པའི་ལམ་དབུ་མ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། གནད་ཀྱི་ཟླ་ཟེར་ལས། ཇི་སྐད་བཤད་པའི་གཉིས་སུ་མེད་བློ་དང༌། །རི་དབང་རྒྱལ་པོ་ལྟར་བརྟན་སེམས་བསྐྱེད་དང༌། །ཕྱོགས་མཐས་གཏུགས་པའི་སྙིང་རྗེ་རྣམ་པ་གསུམ། །ཟུང་འཇུག་ཆུ་བོའི་རྒྱུན་ལྟར་བསྒོམས་པའི་མཐུས། །གློ་བུར་དྲི་མའི་སྤྲིན་ཚོགས་བྲལ་བའི་ཚེ། །སངས་རྒྱས་ཉི་མ་ཤར་བའི་ཐ་སྙད་མཛད། །ཅེས་གསུངས་པའི་ཕྱིར།

དེས་ན་ཉན་ཐོས་ཀྱི་བྱང་ཆུབ་ཐོབ་པར་བྱེད་པའི་དབུ་མ་སོགས་གསུམ་ནི་བྱང་ཆུབ་དེ་དང་དེ་ཐོབ་པར་བྱེད་པའི་དབུ་མའི་ལམ་ལ་འཇོག་དགོས་ཏེ། ངེས་དོན་རབ་གསལ་ལས། བགྲོད་བྱ་ ༼༡༠༽ ཐེག་པའི་སྒོ་ནས་དབྱེ་བའི་ཚུལ་འདི་ནི་དངོས་པོར་སྨྲ་བའི་གྲུབ་མཐས་ཐེག་པ་ཆེ་ཆུང་གང་གི་ཡང་བྱང་ཆུབ་ཐོབ་པར་མི་ནུས་པས། ཐེག་པ་གསུམ་གྱི་བྱང་ཆུབ་ཐམས་ཅད་ཀྱང་དབུ་མའི་ལམ་འདིས་ཐོབ་དགོས་སོ་ཞེས་ཤེས་པའི་ཆེད་དུ་ཡིན་ནོ། །ཞེས་གསུངས་པའི་ཕྱིར། ༈ གཉིས་པ་འཇུག་བྱའི་དབུ་མ་ངོས་བཟུང་བ་ནི། ཁ་ཅིག་ན་རེ། འདིར་བསྟན་འཇུག་བྱའི་དབུ་མ་ཡིན་ན། རྗོད་བྱེད་ཚིག་གི་དབུ་མ་ཡིན་པས་ཁྱབ། དེ་ཡིན་ན། བསྟན་བཅོས་རྩ་བ་ཤེས་རབ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ཆོས་དབྱིངས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དབུ་མ་ལ་འཇུག་པ་ཞེས་པའི་སྐབས་ནས་བསྟན་པའི་དབུ་མ་ཡིན་པའི་ཕྱིར་ཏེ། དེའི་ཤུགས་བསྟན་གྱི་དབུ་མ་ཡིན་པའི་ཕྱིར་ཏེ། བརྗོད་བྱ་དོན་གྱི་དབུ་མ་ཡིན་པའི་ཕྱིར། རྩ་བར་འདོད་མི་ནུས་ཏེ། ཚིག་མ་ཡིན་པའི་ཕྱིར། གཉིས་པ་ལ། ཤེར་ཕྱིན་འབུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དབུ་མ་ལ་འཇུག་པ་ཞེས་པའི་སྐབས་ནས་བསྟན་པའི་དབུ་མ་ཡིན་པའི་ཕྱིར་ཏེ། དེའི་ཤུགས་བསྟན་གྱི་དབུ་མ་ཡིན་པའི་ཕྱིར་ཏེ། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར་ཞེས་པའི་ཤུགས་བསྟན་གྱི་དབུ་མ་ཡིན་པའི་ཕྱིར་ཏེ། བཀའ་དབུ་མ་ཡིན་པའི་ཕྱིར། རྩ་བར་འདོད་ན་སླ། དེས་ན་རང་གི་ལུགས་ནི། འདིར་དངོས་བསྟན་གྱི་ ༼༡༡༽ འཇུག་བྱའི་དབུ་མ་དང༌། དབུ་མ་ལ་འཇུག་པ་ཞེས་པའི་དངོས་བསྟན་གྱི་དབུ་མ་དང༌། བསྟན་བཅོས་རྩ་བ་ཤེས་རབ་གསུམ་དོན་གཅིག་སྟེ། འཇུག་པ་རང་འགྲེལ་ལས། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར། དབུ་མ་ལ་འཇུག་པ་རྩོམ་པར་འདོད་པས་ཞེས་གསུངས་པའི་ཕྱིར། འདིས་དབུ་མ་ལ་འཇུག་པའི་དགོས་པ་ཡང་བསྟན་ཏེ། གདུལ་བྱ་རྣམས་དངོས་པོར་སྨྲ་བའི་གྲུབ་མཐའ་སྤངས་ནས།

རྩ་བ་ཤེས་རབ་ཀྱི་ཚིག་དོན་ལ་ཐོས་སོགས་ཀྱི་སྒོ་ནས་འཇུག་པར་འགྱུར་བ་དེ་དབུ་མ་འཇུག་པ་རྩོམ་པའི་དགོས་པ་ཡིན་པའི་ཕྱིར། ༈ གསུམ་པ་གཞུང་དོན་དངོས་བཤད་པ་ལ། བསྟན་བཅོས་ཀྱི་ཡན་ལག་མཆོད་བརྗོད་བཤད་པ་དང༌། ཡན་ལག་ཅན་གྱི་བསྟན་བཅོས་དངོས་བཤད་པ་གཉིས། དང་པོ་ནི། ཐོག་མར། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །ཞེས་པའི་སྐབས་སུ་དཀའ་གནས་ལ་དཔྱད་པ་ལ། ཉན་ཐོས་སངས་རྒྱས་འབྲིང་རྣམས་ཞེས་པའི་ཉན་རང་གཉིས་པོ་དེ་ལ། སློབ་མི་སློབ་གཉིས་ཀ་ཡོད་དམ། སློབ་པ་འབའ་ཞིག་ཡིན་ཞེ་ན། འདིའི་ལན་ལ། བློ་གྲོས་དང་མི་ལྡན་པ་མང་པོ་ཞིག འདིའི་དངོས་བསྟན་གྱི་ཉན་རང་ལ་སློབ་མི་སློབ་གཉིས་ཀ་ཡོད་དོ་ཞེས་ཟེར་བ་ནི་མི་འཐད་དེ། འོ་ན་ཉན་ཐོས་ཀྱི་རིགས་ཅན་དུ་གྱུར་པའི་ཉན་ཐོས་སྒོམ་ལམ་པ་ཆོས་ཅན། སངས་རྒྱས་ཀྱི་སྒྲ་ནི་སངས་ ༼༡༢༽ རྒྱས་ཀྱི་དེ་ཉིད་ཉན་ཐོས་དང༌། རང་སངས་རྒྱས་དང་བླ་ན་མེད་པ་ཡང་དག་པར་རྫོགས་པའི་སངས་རྒྱས་གསུམ་ཆར་ལ་ཡང་འཇུག་སྟེ་ཞེས་པའི་དངོས་བསྟན་གྱི་ཉན་ཐོས་ཡིན་པར་ཐལ། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །ཞེས་པའི་དངོས་བསྟན་གྱི་ཉན་ཐོས་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། སངས་རྒྱས་ཀྱི་སྒྲ་བཤད་དུ་ཡོད་པའི་ཉན་ཐོས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཉོན་མོངས་པ་ཅན་གྱི་མ་རིག་པ་སྤངས་པའི་ཉན་ཐོས་ཡིན་པར་ཐལ། འདོད་པའི་ཕྱིར། ཁྱབ་སྟེ། མ་རིག་གཉིད་ལས་སངས་ཕྱིར་དང༌། །ཤེས་བྱ་ལ་ཡང་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། །དེ་ཕྱིར་སངས་རྒྱས་ཞེས་བྱ་འོ། །ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། ཉན་ཐོས་དགྲ་བཅོམ་པ་ཡིན་པར་ཐལ། འདོད་པའི་ཕྱིར། འདོད་ན་སླ། གཞན་ཡང་བསེ་རུ་ལྟ་བུའི་རང་རྒྱལ་གྱི་རིགས་ཅན་སྒོམ་ལམ་པ་ཆོས་ཅན། སངས་རྒྱས་ཀྱི་སྒྲ་ནི་ཞེས་སོགས་ཀྱི་དངོས་བསྟན་གྱི་རང་སངས་རྒྱས་ཡིན་པར་ཐལ། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །ཞེས་པའི་དངོས་བསྟན་གྱི་རང་སངས་རྒྱས་ཡིན་པའི་ཕྱིར།

རྟགས་ཁས། འདོད་ན། དེ་ཆོས་ཅན། ཁྱོད་ལ་སངས་རྒྱས་ཀྱི་སྒྲ་བཤད་དུ་ཡོད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ ༼༡༣༽ ཀྱིས་ཉོན་མོངས་པ་ཅན་གྱི་མ་རིག་པ་སྤངས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དགྲ་བཅོམ་པ་ཡིན་པར་ཐལ། ཁྱོད་ཉོན་མོངས་པ་ཅན་གྱི་མ་རིག་པ་སྤངས་པའི་ཐེག་དམན་གྱི་གང་ཟག་ཡིན་པའི་ཕྱིར། དེས་ན་རང་ལུགས་ནི། ཉན་ཐོས་སངས་རྒྱས་འབྲིང་རྣམས་ཞེས་པའི་དངོས་བསྟན་གྱི་ཉན་ཐོས་ཡིན་ན། ཉན་ཐོས་དགྲ་བཅོམ་པ་ཡིན་པས་ཁྱབ། དེའི་དངོས་བསྟན་གྱི་སངས་རྒྱས་འབྲིང་པོ་ཡིན་ན། རང་རྒྱལ་དགྲ་བཅོམ་པ་ཡིན་པས་ཁྱབ་སྟེ། འཇུག་འགྲེལ་ལས། སངས་རྒྱས་ཀྱི་སྒྲ་ནི་སངས་རྒྱས་ཀྱི་དེ་ཉིད་ཉན་ཐོས་དང༌། རང་སངས་རྒྱས་དང་ཞེས་པའི་དངོས་བསྟན་གྱི་ཉན་ཐོས་དང༌། ཉན་ཐོས་སངས་རྒྱས་འབྲིང་རྣམས་ཞེས་པའི་དངོས་བསྟན་གྱི་ཉན་ཐོས་དོན་གཅིག དེའི་དངོས་བསྟན་གྱི་རང་སངས་རྒྱས་དང༌། ཉན་ཐོས་སངས་རྒྱས་འབྲིང་རྣམས་ཞེས་པའི་དངོས་བསྟན་གྱི་སངས་རྒྱས་འབྲིང་པོ་དོན་གཅིག་པ་གང་ཞིག འགྲེལ་པ་དེའི་དངོས་བསྟན་གྱི་ཉན་ཐོས་དང་རང་སངས་རྒྱས་གཉིས་པོ་རིམ་བཞིན། ཉན་ཐོས་དགྲ་བཅོམ་པ་དང༌། རང་རྒྱལ་དགྲ་བཅོམ་པ་ཡིན་པའི་ཕྱིར། དེ་སྐད་དུ། འཇུག་པ་དཀའ་འགྲེལ་ལས། རང་སངས་རྒྱས་ལ་སངས་རྒྱས་འབྲིང་དུ་བརྗོད་པའི་རྒྱུ་མཚན་ནི། འགྲེལ་པར། སངས་རྒྱས་ཀྱི་སྒྲ་ནི་སངས་རྒྱས་ཀྱི་དེ་ཉིད་ཉན་ཐོས་དང་རང་སངས་རྒྱས་དང༌། བླ་ན་མེད་པ་ 

༼༡༤༽ ཡང་དག་པར་རྫོགས་པའི་སངས་རྒྱས་གསུམ་ཆར་ལ་ཡང་འཇུག་སྟེ། ཞེས་གསུངས་ལ། དེའི་དོན། བུདྡྷ་ཞེས་པའི་སྒྲ་མ་རིག་པའི་གཉིད་སངས་པ་དང༌། ཤེས་བྱ་ལ་བློ་གྲོས་རྒྱས་པ་གཉིས་ལ་འཇུག་པ་ལས། དགྲ་བཅོམ་འོག་མ་གཉིས་ལ་ཉོན་མོངས་པ་ཅན་གྱི་མ་རིག་པའི་གཉིད་སངས་པ་ཡོད་པས། བུདྡྷའི་སྒྲ་འཇུག་པའི་དབང་དུ་བྱས་པའོ། །ཞེས་གསུངས་པ་ཡིན་ནོ། །གནད་འདི་ནི་ཡང་དག་པའི་བློ་གྲོས་འབའ་ཞིག་གི་སྤྱོད་ཡུལ་ལོ། །དེ་ལ་རྒྱུ་མཚན་གཞན་ཡང་ཡོད་དེ། ཉན་ཐོས་སངས་རྒྱས་འབྲིང་རྣམས་ཞེས་པའི་དངོས་བསྟན་གྱི་ཉན་ཐོས་ཡིན་ན། སངས་རྒྱས་ཆུང་ངུ་ཡིན་པས་ཁྱབ། དེའི་དངོས་བསྟན་གྱི་སངས་རྒྱས་འབྲིང་པོ་ཡིན་ན། སངས་རྒྱས་འབྲིང་པོ་ཡིན་པས་ཁྱབ། ཐུབ་དབང་སྐྱེས་ཞེས་པའི་དངོས་བསྟན་གྱི་ཐུབ་པ་ཡིན་ན། སངས་རྒྱས་ཆེན་པོ་ཡིན་པས་ཁྱབ་པའི་ཕྱིར། ཁྱབ་འབྲེལ་ཡོད་དེ། ཐེག་དམན་སློབ་པ་ཡིན་ན། སངས་རྒྱས་ཆུང་ངུ་དང་འབྲིང་པོ་གང་རུང་མ་ཡིན་པས་ཁྱབ་པའི་ཕྱིར་ཏེ། ཐེག་དམན་སློབ་པ་ཡིན་ན། ཁྱོད་ལ་སངས་རྒྱས་ཀྱི་སྒྲ་བཤད་དུ་མེད་དགོས་པའི་ཕྱིར། དེས་ན་འདིར་རང་སངས་རྒྱས་ལ་སངས་རྒྱས་འབྲིང་པོ་ཞེས་བརྗོད་པའི་ཤུགས་ལས་ཐོག་མཐའི་ཉན་ཐོས་དང་ཐུབ་པའི་དབང་པོ་རིམ་བཞིན། སངས་རྒྱས་ཆུང་ངུ་དང༌། ཆེན་པོར་བསྟན་པའི་གནད་འདི་རྟོགས་དགོས་སོ། །འོ་ན་ཉན་ཐོས་དགྲ་ ༼༡༥༽ བཅོམ་པ་ཡིན་ན། སངས་རྒྱས་ཆུང་ངུ་དང༌། རང་རྒྱལ་དགྲ་བཅོམ་པ་ཡིན་ན། སངས་རྒྱས་འབྲིང་པོ་ཡིན་པས་ཁྱབ་པ་ཁས་ལེན་ནུས་སམ་ཞེ་ན། དང་པོ་དེ་ནུས་ཤིང༌། གཉིས་པ་ལེན་མི་ནུས་ཏེ། གཞན་དུ་ན། གཅིག་ཆར་བའི་རྒྱུན་ཞུགས་ཀྱི་རྟོགས་པ་སྔོན་སོང་གི་རང་རྒྱལ་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཉན་ཐོས་ལས་སྤངས་རྟོགས་ཁྱད་པར་དུ་འཕགས་ཤིང༌། ཐེག་ཆེན་འཕགས་པ་ལས་སྤངས་རྟོགས་དམན་པའི་གང་ཟག་ཡིན་པར་ཐལ། འདོད་པའི་ཕྱིར། ཁྱབ་སྟེ། འཇུག་པ་རང་འགྲེལ་ལས། དེ་དག་ནི་བསོད་ནམས་དང་ཡེ་ཤེས་གོང་དུ་འཕེལ་བའི་ཁྱད་པར་གྱིས་ཉན་ཐོས་ལས་ཁྱད་པར་དུ་འཕགས་པའི་ཕྱིར་དང༌།

བསོད་ནམས་དང་ཡེ་ཤེས་ཀྱི་ཚོགས་དང༌། ཐུགས་རྗེ་ཆེན་པོ་དང་རྣམ་པར་ཐམས་ཅད་མཁྱེན་པ་ལ་སོགས་པ་མེད་པས། ཡང་དག་པ་རྫོགས་པའི་སངས་རྒྱས་ལས་དམན་པའི་ཕྱིར་ན། འབྲིང་པོ་ཞེས་གསུངས་པ་དེ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། ཉན་ཐོས་ལས་སྤངས་རྟོགས་ཁྱད་པར་དུ་འཕགས་ཤིང༌། ཐེག་ཆེན་འཕགས་པ་ལས་སྤངས་རྟོགས་དམའ་བའི་གང་ཟག་མ་ཡིན་པར་ཐལ། ཉན་ཐོས་དང་སྤངས་རྟོགས་མཉམ་པའི་གང་ཟག་ཡིན་པའི་ཕྱིར་ཏེ། གཅིག་ཆར་བའི་རྒྱུན་ཞུགས་ཀྱི་རྟོགས་པ་སྔོན་སོང་གི་རང་རྒྱལ་དགྲ་བཅོམ་པ་ཡིན་ ༼༡༦༽ པའི་ཕྱིར། ཁྱབ་སྟེ། ཀུན་མཁྱེན་བླ་མའི་སྐྱེས་བུ་མཆོག་གི་གསལ་བྱེད་ལས། འདི་ནི་གཟུང་དོན་རྟོག་པ་སྤོང་ཕྱིར་དང༌། ཞེས་པའི་སྤངས་རྟོགས་ཀྱི་ཁྱད་པར་དང་མི་ལྡན་ཡང༌། འདོད་པའི་ཁམས་ཀྱི་སྲིད་པ་ཐ་མའི་རྟེན་ལ་སློབ་དཔོན་མེད་པར་རང་བྱུང་གི་བྱང་ཆུབ་མངོན་དུ་བྱས་པའི་ཕྱིར་ན་རང་སངས་རྒྱས་སུ་བཞག་པ་ཡིན་གྱི། ཉན་ཐོས་དང་སྤངས་རྟོགས་ལ་ཁྱད་པར་མེད་དོ། །ཞེས་གསུངས་པའི་ཕྱིར། དེས་ན་བསེ་རུ་ལྟ་བུའི་རང་རྒྱལ་དགྲ་བཅོམ་པ་ཡིན་ན། སངས་རྒྱས་འབྲིང་པོ་ཡིན་པས་ཁྱབ་ཅིང༌། ཚོགས་ན་སྤྱོད་པའི་རང་རྒྱལ་དགྲ་བཅོམ་དེ་ལ། སངས་རྒྱས་འབྲིང་པོ་ཡིན་མིན་གཉིས་སུ་ཡོད་དེ། དང་པོ་ཉིད་ནས་རང་རྒྱལ་ལམ་དུ་ཞུགས་པའི་ཚོགས་ན་སྤྱོད་པའི་རང་རྒྱལ་རྣམས་སངས་རྒྱས་འབྲིང་པོ་དང༌། གཅིག་ཆར་བའི་རྒྱུན་ཞུགས་ཀྱི་རྟོགས་པ་སྔོན་སོང་གི་རང་རྒྱལ་ལ་སོགས་པ་རྣམས་སངས་རྒྱས་ཆུང་ངུར་ཁས་ལེན་རིགས་པའི་ཕྱིར། འོ་ན་རྒྱུན་ཞུགས་ཕྱིར་འོང་ཕྱིར་མི་འོང་ལ་སོགས་པའི་ཟུང་བཞི་ཡ་བརྒྱད་ཀྱི་འཕགས་པ་རྣམས་ཐེག་པ་འོག་མའི་གཞུང་ལས་གཙོ་ཆེར་བཤད་པ་ཡིན་པས། དབུ་མ་པའི་ལུགས་ལ་ཇི་ལྟར་ཁས་ལེན་སྙམ་ན། ཁས་ལེན་ཏེ། དབུ་མ་རྩ་བའི་རབ་བྱེད་ཉེར་བཞི་པ་ལས། གལ་ཏེ་འདི་དག་ཀུན་སྟོང་ན། །འགྱུར་བ་མེད་ཅིང་འཇིག་པ་མེད། །འབྲས་བུ་བཞི་ཡང་ཡོད་མ་ཡིན། །འབྲས་བུ་མེད་ན་འབྲས་གནས་མེད། །ཞུགས་

༼༡༧༽ པ་དག་ཀྱང་ཡོད་མ་ཡིན། །གལ་ཏེ་སྐྱེས་བུ་གང་ཟག་བརྒྱད། །མེད་ན་འཕགས་པའི་དགེ་འདུན་མེད། །ཅེས་གསུངས་པའི་ཕྱིར་རོ། །དངོས་སྨྲ་བས་དབུ་མ་པ་ལ་ཆོས་ཐམས་ཅད་བདེན་པས་སྟོང་ན་སྐྱེ་འཇིག་དང་འབྲས་བུ་བཞི་དང་འབྲས་གནས་ལ་སོགས་པའི་རྣམ་གཞག་མེད་པར་ཐལ་ལོ། །ཞེས་པའི་རྩོད་ལན་དུ། དབུ་མ་པས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཡིན། །ཞེས་ཆོས་ཐམས་ཅད་བདེན་པས་སྟོང་པའི་ལུགས་འདི་ལ་འབྲས་བུ་བཞི་དང་འབྲས་གནས་ལ་སོགས་པའི་རྣམ་གཞག་ཐམས་ཅད་རུང་བ་ཡིན་ནོ། །ཞེས་པའི་ལན་བཏབ་པའི་ཕྱིར་ཏེ། འདིའི་ཐད་ཀྱི་འགྲེལ་པ་ཚིག་གསལ་ལས། གང་ལ་དངོས་པོ་ཐམས་ཅད་རང་བཞིན་གྱིས་སྟོང་པ་ཉིད་ནི་རུང་བ་དེ་ལ་ཇི་སྐད་སྨྲས་པ་ཐམས་ཅད་རུང་བར་འགྱུར་རོ། །ཞེས་གསུངས་པའི་ཕྱིར། འདི་ནི་ཡོངས་འཛིན་བླ་མ་མཆོག་གི་གསུང་གི་གསང་བ་ལས་ཐོས་པའི་ལེགས་བཤད་ཕུལ་དུ་ཕྱིན་པའོ། །འོ་ན་དོན་དམ་བདེན་པ་མངོན་སུམ་དུ་རྟོགས་པའི་མཐོང་ལམ་རྒྱུད་ལ་སྐྱེས་ནས་ཐེག་དམན་གྱི་རིགས་ཅན་དག་གིས་ཚེ་འདི་ལ་མྱང་འདས་མངོན་དུ་བྱེད་པར་ངེས་སམ་ཞེ་ན། བཞི་བརྒྱ་པ་རྩ་འགྲེལ་ལས་འདི་ལྟར་བཤད་དེ། དོན་དམ་བདེན་པ་མཐོང་བའི་གང་ཟག་ལ། དེ་མངོན་སུམ་དུ་མཐོང་བའི་ཡེ་ཤེས་རྒྱུད་ལ་སྐྱེས་པ་དང༌། དེ་ཅུང་ཟད་དོན་སྤྱིའི་ཚུལ་གྱིས་མཐོང་བ་གཉིས་སུ་ཕྱེས་ནས། ༼༡༨༽ སྤྱིར་བཏང་ལ། དང་པོས་གནས་ཀྱི་མཆོག་མྱ་ངན་ལས་འདས་པ་དང༌། གཉིས་པས་སྐྱེ་བ་ཕྱི་མ་ལྷ་མི་གང་རུང་གི་བདེ་འགྲོ་ཐོབ་པར་བཤད་ནས། སླར་ཡང་དོགས་པ་དཔྱད་པ་ལ། འོ་ན་དང་པོས་མཐོང་ཆོས་ཚེ་འདི་ཁོ་ན་ལ་མྱང་འདས་མངོན་དུ་བྱེད་ངེས་སམ་སྙམ་ན་མ་ངེས་ཏེ། དང་པོས་ཕལ་ཆེར་ཚེ་དེ་ལ་མྱང་འདས་མངོན་དུ་བྱེད་ལ། གལ་ཏེ་མ་བྱས་ཀྱང་ཕྱི་མ་ལ་མྱང་འདས་ངེས་པར་ཐོབ་པར་འགྱུར་བ་མྱོང་འགྱུར་གྱི་ལས་དང་དཔེ་དོན་སྦྱར་ནས་བཤད་པའི་ཕྱིར། ཇི་ལྟར་ཞེ་ན། ཡང་དག་མཐོང་ན་གནས་མཆོག་ལ། །ཅུང་ཟད་མཐོང་ན་བཟང་འགྲོ་སྟེ། །དེ་ཕྱིར་ནང་བདག་བསམ་པ་ལ། །མཁས་པས་རྟག་ཏུ་བློ་གྲོས་སྐྱེད། །དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང༌། །སྐྱེ་བ་ཕྱི་མར་འབད་མེད་པར། །ངེས་པར་ཐོབ་འགྱུར་ལས་བཞིན་ནོ། །ཞེས་དང༌།

དེའི་འགྲེལ་པ་ཟླ་བས་མཛད་པ་ལས། དོན་དམ་པའི་བདེན་པ་ཤེས་པས་དེ་ཁོ་ན་ཉིད་ཡང་དག་པར་མཐོང་བ་ཡོད་ན་གནས་ཀྱི་མཆོག་མྱ་ངན་ལས་འདས་པ་ཐོབ་ལ། ཅུང་ཟད་དེ་ཆུང་ངུ་ཞིག་མཐོང་ན་ལྷ་དང་མིའི་འགྲོ་བ་བཟང་པོའོ། །ཞེས་སོགས་དང༌། ཚིགས་བཅད་ཕྱི་མའི་ཐད་ཀྱི་འགྲེལ་པ་ལས་ཀྱང༌། དེ་ཁོ་ན་ཉིད་ཀྱི་ཡེ་ཤེས་ལྟ་བར་བྱ་བའི་ཕྱིར་མངོན་པར་བརྩོན་པས། སྐྱེ་བ་འདིར་འདོད་ཆགས་དང་བྲལ་བའི་མཐའ་མི་ཐོབ་མོད་ཀྱི། དོན་དམ་པའི་ཡེ་ཤེས་གྲུབ་པ་ ༼༡༩༽ ལས། སྐྱེ་བ་ཕྱི་མར་འབད་པ་མེད་པར་མྱ་ངན་ལས་འདས་པ་ངེས་པར་ཐོབ་སྟེ། ལས་བཞིན་ནོ། །ཞེས་གསུངས་སོ། །འོ་ན་འགྲེལ་པ་ལས། དེ་ཁོ་ན་ཉིད་ཀྱི་ཡེ་ཤེས་བལྟ་བར་བྱ་བའི་ཕྱིར་མངོན་པར་བརྩོན་པས་ཞེས་གསུངས་པ་དང་མི་འགལ་ལམ་ཞེ་ན། མི་འགལ་ཏེ། དེ་ནི་མཐོང་ལམ་ཐོབ་རྗེས་སུ་དེ་ཁོ་ན་ཉིད་ཀྱི་ཡེ་ཤེས་རྫོགས་པར་ལྟ་བ་ལ་མངོན་པར་བརྩོན་པའི་དོན་ཡིན་པའི་ཕྱིར་རོ། །དེས་ན་འདིའི་དངོས་བསྟན་གྱི་དེ་ཉིད་ཤེས་པ་ནི་མཐོང་ལམ་གྱི་ཡེ་ཤེས་སྐྱེས་པ་ནས་འཇོག་དགོས་ཏེ། འགྲེལ་པ་ལས། དོན་དམ་པའི་ཡེ་ཤེས་གྲུབ་པ་ལས། ཞེས་གསལ་བར་གསུངས་པའི་ཕྱིར། དོན་དམ་པའི་བདེན་པ་ཅུང་ཟད་ཤེས་པ་དེ་ལ། ཚེ་འདིར་མྱ་ངན་ལས་འདས་པ་ཐོབ་མི་ཐོབ་ཀྱི་དོགས་པ་གཅོད་མི་དགོས་ཏེ། ཅུང་ཟད་མཐོང་ན་བཟང་འགྲོ་སྟེ། །ཞེས་ཚེ་དེ་ལ་མྱང་འདས་མི་བྱེད་པ་གཞིར་བཞག་ནས། ཕྱི་མ་བདེ་འགྲོ་ཙམ་དུ་འཕེན་པར་བཤད་ཟིན་པའི་ཕྱིར། མཐོང་ལམ་གྱི་ཡེ་ཤེས་རྒྱུད་ལ་སྐྱེས་པ་ནི་ཕལ་ཆེར་ཚེ་འདི་ལ་མྱང་འདས་མངོན་དུ་བྱེད་ལ། གལ་ཏེ་རྒྱུ་རྐྱེན་འགའ་ཞིག་མ་ཚང་བའི་དབང་གིས་མངོན་དུ་བྱེད་མ་ཐུབ་པ་རྣམས་ནི། སྐྱེ་བ་ཕྱི་མར་འབད་རྩོལ་ལ་མ་ལྟོས་པར་མྱང་འདས་མངོན་དུ་བྱེད་ཅེས་པ་ནི། དེ་ཉིད་ཤེས་པ་ཞེས་སོགས་ཀྱི་དོན་ཡིན་ཏེ། དེའི་སྔ་འགྲེལ་ལས། ཅི་སྟེ་རྐྱེན་འགའ་ཞིག་མ་ཚང་བ་ལས་ཞེས་གསུངས་པའི་ཕྱིར། ཚུལ་འདི་མངོན་པ་ཀུན་ ༼༢༠༽

བཏུས་ལས། ཕལ་ཆེར་ནི་མཐོང་བའི་ཆོས་ཚེ་འདི་ཁོ་ན་ལ་ཀུན་ཤེས་པ་ཉིད་ཐོབ་པར་བྱེད་ལ། གལ་ཏེ་མི་བྱེད་ན་ཡང་སྨོན་ལམ་གྱི་སྟོབས་ཅན་ཡིན་ཏེ། སངས་རྒྱས་འབྱུང་བ་མེད་པ་ན་རང་རྒྱལ་བར་འགྱུར་རོ། །ཞེས་གསུངས་པ་དང་དོན་གནད་གཅིག་པ་ཡིན་ཏེ། ཚིགས་བཅད་འདིའི་ཐད་ཀྱི་འགྲེལ་པར། རྫོགས་སངས་རྒྱས་རྣམས་མ་བྱུང་ཞིང༌། །ཉན་ཐོས་རྣམས་ཀྱང་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་པར་རབ་ཏུ་སྐྱེ། །ཞེས་པའི་རྩ་ཤེའི་ལུང་འདི་འདྲེན་པར་མཛད་འདུག་པའི་ཕྱིར། འཁྲུལ་པ་མེད་དོ། །མདོར་ན་མཐོང་ལམ་སྔོན་དུ་སོང་བས་ཚེ་ཕྱི་མ་ལ་རྐྱེན་ཅུང་ཟད་ཙམ་གྱིས་མྱང་འདས་མངོན་དུ་བྱེད་པས་འབད་རྩོལ་ལ་ཆེར་མི་ལྟོས་པ་དེ་ཡིན་ལ། མཐོང་ལམ་སྔོན་དུ་མ་སོང་བའི་སོ་སྐྱེས་ཕྱི་མ་ལ་མྱང་འདས་མངོན་དུ་བྱེད་པ་ན་འབད་རྩོལ་ལ་ཆེར་ལྟོས་དགོས་པའི་གནད་ཀྱིས་ཀྱང་དེ་ཉིད་ཤེས་པ་དེ་འཕགས་པ་ཁོ་ནར་གྲུབ་བོ། །འོ་ན་ཐུབ་དབང་སྐྱེས་ཞེས་པའི་དངོས་བསྟན་གྱི་ཐུབ་དབང་དེ་ལ། ལོངས་སྤྲུལ་གཉིས་ཀ་ཡོད་དམ། སྤྲུལ་སྐུ་ཁོ་ན་ཡིན་ཞེ་ན། སྤྲུལ་སྐུ་ཁོ་ན་ཡིན་ཏེ། འདིའི་དངོས་བསྟན་གྱི་ཐུབ་དབང་ཡིན་ན། གདུལ་བྱ་རིགས་ཅན་གསུམ་ཀ་ལ་ཆོས་འཁོར་དངོས་སུ་སྐོར་བ་པོའི་སངས་རྒྱས་ཡིན་པས་ཁྱབ་པའི་ཕྱིར། འོ་ན་ཉན་རང་དགྲ་བཅོམ་པ་རྣམས་མཆོག་གི་སྤྲུལ་སྐུ་ལས་སྐྱེས་ན། མཆོག་གི་སྤྲུལ་སྐུ་ ༼༢༡༽ དེ་གང་ལས་འཁྲུངས་ཞེ་ན། དེ་རང་གི་རྒྱུར་གྱུར་པའི་བྱང་སེམས་འཕགས་པ་ལས་འཁྲུངས་སོ། །ཞེས་སྟོན་པར་བྱེད་པ་ལ། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །ཞེས་པ་འདི་བྱུང༌། འོ་ན་བྱང་སེམས་འཕགས་པ་གང་ལས་འཁྲུངས་ཞེ་ན། དེ་ཚོགས་སྦྱོར་གྱི་གནས་སྐབས་ཀྱི་རྒྱུ་གསུམ་ལས་འཁྲུངས་སོ། །ཞེས་སྟོན་པར་བྱེད་པ་ལ། སྙིང་རྗེའི་སེམས་དང་གཉིས་སུ་མེད་བློ་དང༌། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །ཞེས་པ་འདི་བྱུང༌། འདིར་སྐབས་སུ་དོགས་པའི་གནས་ལ་དཔྱད་ན།

འདིར་དངོས་བསྟན་གྱི་རྒྱུ་གསུམ་པོ་ངོས་བཟུང་ཞིང་ས་མཚམས་ལ་དཔྱད་པ་དང༌། འདིར་དངོས་བསྟན་གྱི་རྒྱལ་སྲས་ངོས་གཟུང་བ་དང་གཉིས། དང་པོ་ནི། གཞན་ཕྱོགས་པ་ཁ་ཅིག་ན་རེ། འདིར་དངོས་བསྟན་གྱི་གཉིས་མེད་ཀྱི་བློ་དང་སྙིང་རྗེ་གཉིས་ལམ་མ་ཞུགས་ནས་རྒྱུན་མཐའི་བར་ན་ཡོད་ཅིང༌། འདིར་དངོས་བསྟན་གྱི་བྱང་ཆུབ་ཀྱི་སེམས་ཐེག་ཆེན་ལམ་དུ་ཞུགས་མ་ཐག་ནས་རྒྱུན་མཐའི་བར་ན་ཡོད་དོ། །ཞེས་གསུངས་པ་མི་འཐད་དེ། འོ་ན། དང་པོར་ང་ཞེས་བདག་ལ་ཞེན་གྱུར་ཅིང༌། །ཞེས་སོགས་ཚིགས་བཅད་ཕྱེད་དང་གཉིས་ཀྱི་དངོས་བསྟན་གྱི་སྙིང་རྗེ་དེ་ཡང༌། ལམ་མ་ཞུགས་ཀྱི་གནས་སྐབས་ན་ཡོད་པར་ཐལ། སྙིང་རྗེའི་སེམས་དང་ཞེས་པའི་དངོས་བསྟན་གྱི་སྙིང་རྗེ་དེ་ལམ་མ་ཞུགས་ཀྱི་གནས་སྐབས་ ༼༢༢༽ ན་ཡོད་པའི་ཕྱིར། རྟགས་ཁས། འདོད་མི་ནུས་ཏེ། དང་པོར་ང་ཞེས་བདག་ལ་ཞེན་གྱུར་ཅིང༌། །ཞེས་སོགས་ཀྱི་དངོས་བསྟན་གྱི་སྙིང་རྗེ་ཡིན་ན། ལམ་ཞུགས་ཀྱི་གང་ཟག་གི་རྒྱུད་ཀྱི་སྙིང་རྗེ་ཡིན་པའི་ཕྱིར་ཏེ། དེ་ཡིན་ན། བྱང་ཆུབ་སེམས་དཔའི་རྒྱུད་ཀྱི་སྙིང་རྗེ་ཡིན་དགོས་པའི་ཕྱིར། མ་གྲུབ་ན། དེར་ཐལ། དང་པོར་ང་ཞེས་ཞེས་སོགས་ཀྱི་ཐད་ཀྱི་འཇུག་པ་རང་འགྲེལ་ལས། འདི་ནི་བྱང་ཆུབ་སེམས་དཔའ་རྣམས་ཀྱི་སེམས་ཅན་ལ་དམིགས་པའི་སྙིང་རྗེའོ། །ཞེས་དང༌། འགྲོ་བ་གཡོ་བའི་ཞེས་སོགས་ཀྱི་སྔ་འགྲེལ་དུ། བྱང་ཆུབ་སེམས་དཔའ་སྙིང་རྗེའི་གཞན་གྱི་དབང་དུ་གྱུར་པ་ཉིད་ཀྱང་ཞེས་གསུངས་པ་འཐད་པའི་ཕྱིར། གཟུ་བོའི་བློས་དཔྱོད་ཅིག གཞན་ཡང༌། བྱང་སེམས་རྒྱུན་མཐའ་བའི་རྒྱུད་ཀྱི་གཉིས་མེད་ཀྱི་ཡེ་ཤེས་ཆོས་ཅན། བྱང་སེམས་འཕགས་པའི་སྐྱེད་བྱེད་ཀྱི་ཡུམ་ཡིན་པར་ཐལ། རྒྱལ་སྲས་རྣམས་ཀྱི་རྒྱུ་ཞེས་པའི་དངོས་བསྟན་གྱི་གཉིས་མེད་ཀྱི་བློ་ཡིན་པའི་ཕྱིར། རྟགས་ཁས། འདོད་ན། དེ་བྱང་སེམས་འཕགས་པའི་སྐྱེད་བྱེད་ཀྱི་ཡུམ་མ་ཡིན་པར་ཐལ། དེས་རང་གི་སྐད་ཅིག་ཕྱི་ལོགས་དེ་མ་ཐག་ཏུ་སངས་རྒྱས་འཕགས་པ་བསྐྱེད་པར་བྱེད་ཀྱི།

བྱང་སེམས་འཕགས་པ་སྐྱེད་པར་མི་བྱེད་པའི་ཕྱིར། དེས་ན་རང་གི་ལུགས་ནི། འདིར་དངོས་བསྟན་གྱི་རྒྱུ་གསུམ་གང་རུང་ཡིན་ན། བྱང་སེམས་སོ་སྐྱེའི་རྒྱུད་ཀྱི་བརྩེ་བ་སྙིང་རྗེ་ཆེན་པོ་སོགས་གསུམ་པོ་ ༼༢༣༽ གང་རུང་ཡིན་པས་ཁྱབ་སྟེ། བྱང་སེམས་སོ་སྐྱེའི་ཉམས་ལེན་ངོས་འཛིན་པར་བྱེད་པ་ལ། རིན་ཆེན་ཕྲེང་བར། དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང༌། །ཕྱོགས་མཐས་གཏུགས་པའི་སྙིང་རྗེ་དང༌། །ཞེས་སོགས་ཚིགས་བཅད་གཅིག་བྱུང༌། བྱང་སེམས་འཕགས་པའི་ཉམས་ལེན་དེ་ངོས་འཛིན་པར་བྱེད་པ་ལ། ཇི་ལྟར་ཉན་ཐོས་ཐེག་པ་ལ། །ཞེས་སོགས་ཚིགས་བཅད་གཅིག་བྱུང་བ་གང་ཞིག དེ་ཡི་རྩ་བ་བྱང་ཆུབ་སེམས། །ཞེས་སོགས་ཀྱི་དངོས་བསྟན་གྱི་བྱང་སེམས་སོ་སྐྱེའི་ཉམས་ལེན་དེ། དབུ་མ་འཇུག་པ་འདིར། སྙིང་རྗེའི་སེམས་དང་གཉིས་སུ་མེད་བློ་དང༌། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །ཞེས་པའི་སྐབས་སུ་གསལ་བར་བཤད། ཇི་ལྟར་ཉན་ཐོས་ཐེག་པ་ལ། །ཞེས་སོགས་ཀྱི་དངོས་བསྟན་གྱི་བྱང་སེམས་འཕགས་པའི་ཉམས་ལེན་དེ། རྒྱལ་བའི་སྲས་པོ་དེ་ཡི་སེམས་གང་འགྲོ་བ་རྣམས། །ཞེས་སོགས་སེམས་བསྐྱེད་བཅུའི་སྐབས་སུ་གསལ་བར་བཤད་པའི་ཕྱིར། དེ་སྐད་དུ། འཇུག་པ་དཀའ་འགྲེལ་ལས། དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང༌། །ཕྱོགས་མཐས་གཏུགས་པའི་སྙིང་རྗེ་དང༌། །གཉིས་ལ་མི་རྟེན་ཡེ་ཤེས་ལགས། །ཞེས་སོ་སོ་སྐྱེ་བོའི་གནས་སྐབས་ཀྱི་ཉམས་ལེན་གྱི་ཆོས་གསུམ་དང༌། ཇི་ལྟར་ཉན་ཐོས་ཐེག་པ་ལ། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་ ༼༢༤༽ པ་ཆེན་པོ་ལ། །བྱང་ཆུབ་སེམས་དཔའི་ས་བཅུ་འོ། །ཞེས་བྱང་ཆུབ་སེམས་དཔའི་གནས་སྐབས་ཀྱི་ས་བཅུའི་ཉམས་ལེན་གསུངས་པ་རྣམས་འདིར་གསལ་བར་བཤད། ཅེས་གསུངས་པ་ཡིན་ནོ། །དེས་ན་འདིར་དངོས་བསྟན་གྱི་རྒྱུ་གསུམ་གྱི་ནང་ཚན་དུ་གྱུར་པའི་སྙིང་རྗེ་ཡིན་ན། སོ་སྐྱེའི་རྒྱུད་ཀྱི་སྙིང་རྗེ་ཡིན་པས་མ་ཁྱབ་པར་འདོད་པ་རྣམས་ནི།

ཀུན་མཁྱེན་ཆེན་པོའི་དགོངས་པ་མ་ཡིན་ཏེ། དེ་ལྟར་ན་ཁྱོད་ལ་སོ་སོ་སྐྱེ་བོའི་གནས་སྐབས་ཀྱི་ཆོས་གསུམ་དབུ་མ་ལ་འཇུག་པ་འདིར་གཞུང་ཚིག་གང་གི་སྐབས་སུ་གསལ་བར་བཤད་དྲིས་ན། ངག་བཅད་ནས་བཞུགས་པ་ལས་འོས་མེད་དོ། །གཞན་ཡང༌། འདིར་དངོས་བསྟན་གྱི་རྒྱུ་གསུམ་གང་རུང་ཡིན་ན། བྱང་སེམས་སོ་སྐྱེའི་རྒྱུད་ཀྱི་རྒྱུ་གསུམ་གང་རུང་ཡིན་པས་ཁྱབ་སྟེ། བྱང་སེམས་སོ་སྐྱེའི་གནས་སྐབས་སུ་རྒྱུ་གསུམ་ཉམས་སུ་བླངས་པ་ལས། ས་དང་པོ་བ་ལ་སོགས་པའི་རྒྱལ་སྲས་འཕགས་པ་རྣམས་འཁྲུངས་སོ། །ཞེས་སྟོན་པར་བྱེད་པ་ལ། སྙིང་རྗེའི་སེམས་དང་གཉིས་སུ་མེད་བློ་དང༌། །བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །ཞེས་པ་འདི་བྱུང་བ་ཡིན་ནོ། །དོན་འདི་ལ་དགོངས་ནས་འཇུག་པ་དཀའ་འགྲེལ་ལས། དེས་ན་སོ་སྐྱེའི་གནས་སྐབས་སུ་རྒྱུ་གསུམ་ཉམས་སུ་བླངས་པ་ལས། ས་དང་པོའི་རྒྱལ་སྲས་འཁྲུངས་པར་འདིར་བཞེད། ཅེས་གསུངས་པ་ཡིན་ནོ། །འོ་ན་ ༼༢༥༽ དཀའ་འགྲེལ་གྱི་ཚིག་རིགས་དེ་ལྟར་ན། རྒྱལ་སྲས་རྣམས་ཀྱི་ཞེས་པའི་དངོས་བསྟན་གྱི་རྒྱལ་སྲས་དེ། བྱང་སེམས་ས་དང་པོ་པ་ཁོ་ན་ལ་འདོད་པ་ཡིན་ནམ་ཞེ་ན། མ་ཡིན་ཏེ། འདིར་དངོས་བསྟན་གྱི་རྒྱུ་གསུམ་ལས་དངོས་སུ་འཁྲུངས་པ་དེ་ས་དང་པོ་ལ་ཡོད་ཀྱི། གཞན་རྣམས་ལ་མེད་པ་ལ་དགོངས་ནས་དེ་ལྟར་གསུངས་པ་ཡིན་པའི་ཕྱིར། འོ་ན་འདིར་དངོས་བསྟན་གྱི་རྒྱུ་གསུམ་གང་རུང་ཡིན་ན། ཐེག་ཆེན་སེམས་བསྐྱེད་ཐོབ་པའི་གང་ཟག་གི་རྒྱུད་ཀྱི་རྒྱུ་གསུམ་གང་རུང་ཡིན་པས་ཁྱབ་པར་ཐལ། དེ་ཡིན་ན་བྱང་ཆུབ་སེམས་དཔའི་རྒྱུད་ཀྱི་རྒྱུ་གསུམ་གང་རུང་ཡིན་པས་ཁྱབ་པའི་ཕྱིར། རྟགས་ཁས། འདོད་ན། ཐོག་མར་བརྩེ་བ་སྙིང་རྗེ་ཆེན་པོས་ཀུན་ནས་བསླངས་ཏེ། ཐེག་པ་ཆེན་པོའི་སེམས་བསྐྱེད་དེ་བསྒྲུབ་པའི་ཕྱིར་དུ་གཉིས་སུ་མེད་པའི་ཡེ་ཤེས་ལ་འཇུག་པའི་གོ་རིམ་འདིར་དངོས་བསྟན་གྱི་རྒྱུ་གསུམ་གྱི་གོ་རིམ་ཡིན་པར་རང་འགྲེལ་དང་དཀའ་འགྲེལ་གཉིས་ཀ་ལས་བཤད་པ་དང་འགལ་ལོ་སྙམ་ན།

དེའི་སྐྱོན་མེད་དེ། དེའི་གོ་རིམ་དེ་སྔར་མེད་གསར་དུ་སྐྱེ་བའི་གོ་རིམ་ཡིན་ན་བདེན་མོད་ཀྱང༌། དེའི་གོ་རིམ་ནི། བྱང་ཆུབ་ཏུ་སེམས་བསྐྱེད་ཟིན་པའི་རྗེས་སུ་སླར་རྒྱུ་གསུམ་ཉམས་སུ་ལེན་པའི་གོ་རིམ་ཙམ་ཡིན་པའི་ཕྱིར། དོན་འདི་ལ་དགོངས་ནས། དབུ་མ་ངེས་དོན་རབ་གསལ་ལས། ཆོས་གསུམ་ཉམས་སུ་ལེན་པའི་གོ་རིམ་ལ་དབུ་མ་རྒྱན་ལས། དབང་པོ་རྣོ་རྟུལ་གྱི་འཇུག་ཚུལ་གཉིས་སུ་གསུངས་ 

༼༢༦༽ པ་དང་མཐུན་པར་ཐོག་མར་གཉིས་སུ་མེད་པའི་ཡེ་ཤེས་གཏན་ལ་ཕབ་ནས། དེ་མ་རྟོགས་པའི་སེམས་ཅན་ལ་སྙིང་རྗེ་བསྐྱེད་དེ། དེའི་འོག་ཏུ་སེམས་བསྐྱེད་པ་ལ་འཇུག་པའི་ཚུལ་དང༌། ཡང་ཐོག་མར་སེམས་ཅན་ཐམས་ཅད་མར་ཤེས་ནས་ཕན་པ་བསྒྲུབ་པར་འདོད་པའི་བྱམས་པས་ཀུན་ནས་བསླངས་པའི་སྙིང་རྗེ་བསྐྱེད་དེ། སེམས་བསྐྱེད་ནས། དེའི་འོག་ཏུ་གཉིས་སུ་མེད་པའི་ཡེ་ཤེས་གཏན་ལ་ཕབ་པའི་ཚུལ་གཉིས་ཡོད་པ་གོང་མ་དག་བཞེད་པ་ལྟར་དོན་ལ་ཡང་གནས་སོ། །ཞེས་གསུངས་པ་ཡིན་ནོ། །དེང་སང་ཁ་ཅིག རང་འགྲེལ་དང༌། དཀའ་འགྲེལ་གཉིས་ལས། རྒྱུ་གསུམ་གྱི་གོ་རིམ་མི་འདྲ་བ་གཉིས་སུ་གསུངས་པའི་གོ་རིམ་དེ། སྔར་མེད་གསར་དུ་སྐྱེ་བའི་གོ་རིམ་ཡིན་པར་བཟུང་ནས་ལམ་མ་ཞུགས་ན་གཉིས་མེད་ཀྱི་ཡེ་ཤེས་ཡོད་པར་འདོད་པ་ནི་འཁྲུལ་པ་ཡིན་ཏེ། གོ་རིམ་དེ་དག་ནི་ལམ་དུ་ཞུགས་ཚར་བའི་རྗེས་སུ་རྒྱུ་གསུམ་ཉམས་སུ་ལེན་ཚུལ་གྱི་གོ་རིམ་ཡིན་པའི་ཕྱིར། འདི་ནི་ཡོངས་འཛིན་དམ་པའི་གསུང་གི་ཟབ་གནད་ཕུལ་དུ་ཕྱིན་པའོ། །འོ་ན་འདིར་དངོས་བསྟན་གྱི་སྙིང་རྗེ་དང༌། གཉིས་མེད་ཀྱི་བློ་གཉིས་ཐེག་ཆེན་སེམས་བསྐྱེད་ཡིན་ནམ་མིན། ཡིན་ན་འདིར་བྱང་ཆུབ་ཀྱི་སེམས་ལས་ལོགས་སུ་བཤད་པ་མི་འཐད་པར་འགྱུར་རོ། །མ་ཡིན་ན་གོང་དུ་བྱང་སེམས་ཀྱི་རྒྱུད་ཀྱི་ཉམས་ལེན་ཡིན་པར་ཁས་བླངས་པ་དང་འགལ་ལོ་ཞེ་ན། སྐྱོན་མེད་དེ། འདིར་དངོས་ ༼༢༧༽ བསྟན་གྱི་སྙིང་རྗེ་དང༌། གཉིས་མེད་ཀྱི་བློ་གཉིས་ཀྱང༌། སྤྱིར་ཐེག་ཆེན་སེམས་བསྐྱེད་ཡིན་ཏེ། ཐེག་ཆེན་གྱི་ལམ་ཡིན་པའི་ཕྱིར། འོན་ཀྱང་འདིར་བྱང་ཆུབ་ཀྱི་སེམས་ལས་ལོགས་སུ་བཤད་པ་ལ་དགོས་པ་ཡོད་དེ། འདིར་དངོས་བསྟན་གྱི་རྒྱུ་གསུམ་པོ་རེ་རེ་ནས་འགལ་བའི་ཕྱིར། དེ་ཡང་འདིར་དངོས་བསྟན་གྱི་སྙིང་རྗེ་ཡིན་ན། རང་གི་དམིགས་ཡུལ་དུ་གྱུར་པའི་སེམས་ཅན་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་གྱི་སེམས་བྱུང་སྙིང་རྗེ་ཡིན་པས་ཁྱབ།

འདིར་དངོས་བསྟན་གྱི་གཉིས་མེད་ཀྱི་བློ་ཡིན་ན། ཡོད་པ་དང་མེད་པའི་མཐའ་གཉིས་དང་བྲལ་བར་རྟོགས་པའི་སེམས་བྱུང་ཤེས་རབ་ཡིན་པས་ཁྱབ། འདིར་དངོས་བསྟན་གྱི་བྱང་ཆུབ་ཀྱི་སེམས་ཡིན་ན། དྲུག་པ་ཡིད་ཀྱི་རྣམ་པར་ཤེས་པའི་ངོ་བོར་གྱུར་པའི་སྨོན་ལམ་སེམས་བསྐྱེད་ཡིན་པས་ཁྱབ། ཅེས་ཁས་བླང་བར་བྱ་བ་ཡིན་ནོ། །ཡང་འདིར་སྐབས་སུ་དོགས་པ་འདི་ལྟར་འབྱུང་སྟེ། རང་འགྲེལ་དང༌། དཀའ་འགྲེལ་གཉིས་ཆར་ལས། འདིར་དངོས་བསྟན་གྱི་རྒྱུ་གསུམ་གྱི་གོ་རིམ་འཆད་པ་ན། ཐོག་མར་སྙིང་རྗེ་བཤད། དེ་ནས་བྱང་ཆུབ་ཀྱི་སེམས། དེ་ནས་གཉིས་མེད་ཀྱི་བློ་བཤད་ཅིང༌། དེ་ལྟ་བུའི་གོ་རིམ་དེ་ཉིད་རིན་ཆེན་འཕྲེང་བར། སྙིང་རྗེ་སྔོན་བཏང་སྤྱོད་ཀུན་དང༌། །ཡེ་ཤེས་དྲི་མ་མེད་བཤད་པ། །ཞེས་གསུངས་པའི་དབང་དུ་བྱས་པ་ཡིན་ནོ། །ཞེས་གསུངས་པ་དང༌། གཞུང་ ༼༢༨༽ རྩ་བར། སྙིང་རྗེའི་སེམས་དང་གཉིས་སུ་མེད་བློ་དང༌། །ཞེས་སྙིང་རྗེའི་རྗེས་དེ་མ་ཐག་ཏུ་གཉིས་མེད་ཀྱི་བློ་བཤད་པ་གཉིས་འགལ་ལོ་སྙམ་ན། འདི་ལ་མཁས་པ་སྔ་མ་རྣམས་ཀྱི་ཡིག་ཆ་ན་དོགས་གཅོད་མཛད་པ་མི་སྣང་མོད་ཀྱང༌། ཁོ་བོའི་རྟོག་པ་ལ་ནི་འདི་ལྟར་སེམས་ཏེ། གཞུང་རྩ་བར། ཚིག་སྡེབ་སྦྱོར་གྱི་དབང་གིས་གཉིས་མེད་ཀྱི་བློ་བར་དུ་བཤད་པ་ལྟར་སྣང་བ་ཡིན་གྱི། དོན་ལ་གཉིས་མེད་ཀྱི་བློ་བྱང་ཆུབ་ཀྱི་སེམས་ཀྱི་རྗེས་སུ་འཆད་པ་གཞུང་གི་དགོངས་པ་ཡིན་ནམ་སྙམ་དུ་སེམས་སོ། །ད་དུང་མཁས་པ་རྣམ་དཔྱོད་དང་ལྡན་པ་དག་གིས་ལེགས་པར་དཔྱོད་ཅིག གཉིས་པ་འདིར་དངོས་བསྟན་གྱི་རྒྱལ་སྲས་འཕགས་པ་ངོས་གཟུང་བ་ནི། གཞན་ཕྱོགས་པ་ཁ་ཅིག་ན་རེ། རྒྱལ་སྲས་ཡིན་ན། རྒྱལ་སྲས་རྣམས་ཀྱི་ཞེས་པའི་དངོས་བསྟན་གྱི་རྒྱལ་སྲས་ཡིན་པས་ཁྱབ། ཅེས་གསུངས་པ་ནི། གསུང་རབ་ཀྱི་དོན་ལ་ཞིབ་ཏུ་མ་དཔྱད་པར་སེམས་ཏེ། འོ་ན་བྱང་སེམས་སྦྱོར་ལམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། རྒྱལ་སྲས་ཡིན་པར་ཐལ།

བྱང་ཆུབ་སེམས་དཔའ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །ཞེས་པའི་དངོས་བསྟན་གྱི་བྱང་སེམས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། མདོ་སྡེ་དཀོན་མཆོག་བརྩེགས་པ་ལས། བྱང་ཆུབ་སེམས་དཔའ་ ༼༢༩༽ རྣམས་ལས་ནི། དེ་བཞིན་གཤེགས་པ་རྣམས་འབྱུང་ངོ༌། །ཞེས་པའི་དངོས་བསྟན་གྱི་བྱང་ཆུབ་སེམས་དཔའ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། བྱང་ཆུབ་སེམས་དཔའ་རྣམས་ལ་ཕྱག་བྱའི་ཞེས་པའི་དངོས་བསྟན་གྱི་བྱང་ཆུབ་སེམས་དཔའ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཟླ་བ་ཚེས་པའི་དཔེས་མཚོན་པའི་བྱང་སེམས་ཡིན་པར་ཐལ། འདོད་པའི་ཕྱིར། ཁྱབ་སྟེ། དཀོན་མཆོག་བརྩེགས་པའི་མདོ་ལས། འོད་སྲུང་འདི་ལྟ་སྟེ། དཔེར་ན་ཟླ་བ་ཚེས་པ་ལ་ཕྱག་བྱའི། ཉ་བ་ལ་ནི་མ་ཡིན་ནོ། །འོད་སྲུང་དེ་བཞིན་དུ་གང་དག་ང་ལ་རབ་ཏུ་དང་བ་དེ་དག་གིས། བྱང་ཆུབ་སེམས་དཔའ་རྣམས་ལ་ཕྱག་བྱའི། དེ་བཞིན་གཤེགས་པ་རྣམས་ལ་ནི་དེ་ལྟར་མ་ཡིན་ནོ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་འབྱུང་ངོ༌། །ཞེས་གསུངས་པའི་ཕྱིར། གོང་དུ་འདོད་ན། དེ་ཆོས་ཅན། སར་གནས་ཀྱི་བྱང་སེམས་ཡིན་པར་ཐལ། ཟླ་བ་ཚེས་པའི་དཔེས་མཚོན་པའི་བྱང་སེམས་ཡིན་པའི་ཕྱིར། ཁྱབ་སྟེ། ཀླུ་སྒྲུབ་ཀྱི་ཆོས་དབྱིངས་བསྟོད་པ་ལས། ཇི་ལྟར་ཚེས་པའི་ཟླ་བ་ལ། །རིམ་གྱིས་རིམ་གྱིས་འཕེལ་བ་ལྟར། །དེ་བཞིན་ས་ལ་ཞུགས་རྣམས་ཀྱི། །ཆོས་ཀྱི་སྐུ་ཡང་འཕེལ་བར་སྣང༌། །ཞེས་གསུངས་པ་འཐད་པའི་ཕྱིར། གོང་དུ་འདོད་ན། དེ་ཆོས་ཅན། བྱང་སེམས་འཕགས་པ་ཡིན་པར་ཐལ། ༼༣༠༽ འདོད་པའི་ཕྱིར། འདོད་ན་མ་ཡིན་པར་ཐལ། བྱང་སེམས་སོ་སྐྱེ་ཡིན་པའི་ཕྱིར་ཏེ། བྱང་སེམས་སྦྱོར་ལམ་པ་དང་ཚོགས་ལམ་པ་གང་རུང་ཡིན་པའི་ཕྱིར། ༈ དེས་ན་རང་གི་ལུགས་ནི། རྒྱལ་སྲས་རྣམས་ཀྱི་རྒྱུ། །ཞེས་པའི་དངོས་བསྟན་གྱི་རྒྱལ་སྲས་ཡིན་ན།

རྒྱལ་སྲས་འཕགས་པ་ཡིན་པས་ཁྱབ་སྟེ། རྒྱལ་སྲས་རྣམས་ཀྱི་ཞེས་པའི་དངོས་བསྟན་གྱི་རྒྱལ་སྲས་དང༌། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང༌། །ཞེས་པའི་དངོས་བསྟན་གྱི་བྱང་ཆུབ་སེམས་དཔའ་དང༌། མདོ་ལས། བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་འབྱུང་ངོ་ཞེས་པའི་དངོས་བསྟན་གྱི་བྱང་ཆུབ་སེམས་དཔའ་དང༌། རྒྱལ་སྲས་འཕགས་པ་དང༌། བྱང་སེམས་འཕགས་པ་དང༌། སར་གནས་ཀྱི་བྱང་ཆུབ་སེམས་དཔའ་རྣམས་དོན་གཅིག་མིང་གི་རྣམ་གྲངས་ཡིན་པ་ནི། དཔལ་ལྡན་ཟླ་བའི་ཞབས་དང༌། ཀུན་མཁྱེན་བླ་མའི་དགོངས་པ་དཔྱིས་ཕྱིན་པ་ཡིན་ནོ། ༈ གང་ཕྱིར་བརྩེ་ཉིད་ཅེས་སོགས་ཀྱི་སྐབས་སུ་དཀའ་བའི་གནས་ལ་དཔྱད་པ་ལ་དགག་བཞག་གཉིས་ལས། དང་པོ་ནི། ཁ་ཅིག་ན་རེ། གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་ཡིན་ན། སྙིང་རྗེའི་སེམས་དང་ཞེས་པའི་དངོས་བསྟན་གྱི་སྙིང་རྗེ་ཡིན་པས་ཁྱབ། ཞེས་དང༌། ཡང་ཁ་ཅིག གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་ཡིན་ན། བདག་གིས་ཐོག་མར་སྙིང་རྗེར་བསྟོད་ ༼༣༡༽ པར་བགྱི། །ཞེས་པའི་དངོས་བསྟན་གྱི་སྙིང་རྗེ་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། བྱང་སེམས་མཐོང་ལམ་པའི་རྒྱུད་ཀྱི་སྙིང་རྗེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་ཡིན་པར་ཐལ། སྤེལ་ལ་ཆུ་འདྲ་ཞེས་པའི་དངོས་བསྟན་གྱི་སྙིང་རྗེ་ཡིན་པའི་ཕྱིར་ཏེ། བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སོ་སོ་སྐྱེ་བོའི་གནས་སྐབས་སུ་རྒྱུ་གསུམ་ཉམས་སུ་བླངས་པ་ལས། ཞེས་པའི་དངོས་བསྟན་གྱི་རྒྱུ་གསུམ་གང་རུང་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་པར་ཐལ། འདོད་པའི་ཕྱིར། འདོད་ན་སླ། གཉིས་པ་ལ། ཤཱཀྱ་ཐུབ་པའི་རྒྱུད་ཀྱི་སྙིང་རྗེ་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་ཡིན་པར་ཐལ། ཡུན་རིང་དུ། །ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །ཞེས་པའི་དངོས་བསྟན་གྱི་སྙིང་རྗེ་ཡིན་པའི་ཕྱིར། མ་གྲུབ་ན། དེར་ཐལ། འབྲས་བུ་སྨིན་པའི་དཔེས་མཚོན་པའི་སྙིང་རྗེ་ཡིན་པའི་ཕྱིར་ཏེ། སངས་རྒྱས་སའི་སྙིང་རྗེ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དང་པོར་ང་ཞེས་བདག་ལ་ཞེན་གྱུར་ཅིང༌། ། ༼༣༢༽ ཞེས་སོགས་ཀྱི་ཚིགས་བཅད་ཕྱེད་དང་གཉིས་ཀྱི་དངོས་བསྟན་གྱི་སྙིང་རྗེ་ཡིན་པར་ཐལ། འདོད་པའི་ཕྱིར། འདོད་ན། བྱང་སེམས་ཀྱི་རྒྱུད་ཀྱི་སྙིང་རྗེ་ཡིན་པར་ཐལ། འདོད་པའི་ཕྱིར། ཁྱབ་པ་གོང་དུ་དྲངས་པའི་རང་འགྲེལ་གྱི་ལུང་གིས་གྲུབ། འདོད་ན་སླ། ༈ གཉིས་པ་རང་གི་ལུགས་ནི། གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་དེ་ལ། བྱང་སེམས་སོ་སྐྱེའི་རྒྱུད་ཀྱི་སྙིང་རྗེ། བྱང་སེམས་འཕགས་པའི་རྒྱུད་ཀྱི་སྙིང་རྗེ། སངས་རྒྱས་འཕགས་པའི་རྒྱུད་ཀྱི་སྙིང་རྗེ་དང་གསུམ་ཡོད་དེ། ས་བོན་དང་ནི་ཞེས་པའི་དངོས་བསྟན་གྱི་ས་བོན་གྱི་དཔེས་མཚོན་པའི་སྙིང་རྗེ་ཡིན་ན། བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་པས་ཁྱབ། སྤེལ་ལ་ཆུ་འདྲ་ཞེས་པའི་དངོས་བསྟན་གྱི་ཆུའི་དཔེས་མཚོན་པའི་སྙིང་རྗེ་ཡིན་ན། བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་པས་ཁྱབ། ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །ཞེས་པའི་དངོས་བསྟན་གྱི་འབྲས་བུ་སྨིན་པའི་དཔེས་མཚོན་པའི་སྙིང་རྗེ་ཡིན་ན། སངས་རྒྱས་སའི་སྙིང་རྗེ་ཡིན་པས་ཁྱབ་པའི་ཕྱིར། དེ་དག་གི་རྒྱུ་མཚན་ཡང༌། འདིར་བསྟན་ས་བོན་གྱི་དཔེས་མཚོན་པའི་སྙིང་རྗེ་དེ་བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་ཏེ། འདིར་བསྟན་ས་བོན་གྱི་དཔེས་མཚོན་པའི་སྙིང་རྗེ་དང༌། སྙིང་རྗེའི་སེམས་དང་ཞེས་པའི་དངོས་བསྟན་གྱི་སྙིང་རྗེ་གཉིས་པོ་དོན་གཅིག་པའི་ཕྱིར།

འདི་ལ་དགོངས་ནས་འཇུག་ ༼༣༣༽ པ་དཀའ་འགྲེལ་ལས། སངས་རྒྱས་ཀྱི་ཆོས་སྐྱེད་པ་ལ་ཐོག་མར་ས་བོན་དང་འདྲ་བ་ནི། སེམས་བསྐྱེད་དང་གཉིས་སུ་མེད་པའི་ཡེ་ཤེས་དྲངས་པའི་ཚུལ་སྔར་བཤད་པ་དེ་ཉིད་དོ། །ཞེས་གསུངས་པའི་ཕྱིར་རོ། །དེ་བཞིན་དུ་འདིར་བསྟན་ཆུའི་དཔེས་མཚོན་པའི་སྙིང་རྗེ་དེ་བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་ཏེ། ས་བོན་གྱི་དཔེས་མཚོན་པའི་སྙིང་རྗེ་དེ་བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་པའི་ཕྱིར་དང༌། འཇུག་པ་རང་འགྲེལ་ལས། བྱང་ཆུབ་ཀྱི་སེམས་བསྐྱེད་དུ་ཟིན་ཀྱང་སྙིང་རྗེའི་ཆུས་ཡང་དང་ཡང་དུ་མ་བཅུས་ན་ངེས་པར་ཉན་ཐོས་དང༌། རང་སངས་རྒྱས་ཀྱི་མྱ་ངན་ལས་འདའ་བར་འགྱུར། ཞེས་པའི་སེམས་བསྐྱེད་དེ་དོན་དམ་སེམས་བསྐྱེད་ཡིན་གྱི། ཐེག་ཆེན་སེམས་བསྐྱེད་སྤྱི་ཙམ་ལ་དགོངས་པ་མ་ཡིན་པའི་ཕྱིར། གལ་ཏེ་ཐེག་ཆེན་སེམས་བསྐྱེད་སྤྱི་ལ་དགོངས་པ་ཡིན་ན། ཐེག་ཆེན་སེམས་བསྐྱེད་ཐོབ་པའི་སེམས་ཅན་གྱི་རྒྱུད་ཀྱི་སྙིང་རྗེ་ཡིན་ན། ཆུའི་དཔེས་མཚོན་པའི་སྙིང་རྗེ་ཡིན་པས་ཁྱབ་པར་འགྱུར་ལ། དེ་ལྟར་ན་འདིར་བསྟན་ས་བོན་གྱི་དཔེས་མཚོན་པའི་སྙིང་རྗེ་དེ་བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་མ་ཡིན་པར་ཐལ་བའི་སྐྱོན་གནས་སོ། །གལ་ཏེ་འདིར་སྐབས་ཀྱི་སེམས་བསྐྱེད་དེ། དོན་དམ་སེམས་བསྐྱེད་མ་ཡིན་པར་ཐལ། དོན་དམ་སེམས་བསྐྱེད་ཐོབ་ནས་ཐེག་དམན་དུ་ལྟུང་བ་མི་སྲིད་པའི་ཕྱིར་ཞེ་ན། བདེན་མོད་ཀྱང༌། དེའི་སྐྱོན་མེད་ ༼༣༤༽ དེ། དེར་སྐབས་ཀྱི་ཉན་རང་གི་མྱང་འདས་དེ། མྱང་འདས་བཏགས་པ་བ་ཡིན་པའི་ཕྱིར་དང༌། སྙིང་རྗེའི་ཆུས་ཡང་དང་ཡང་དུ་མ་བཅུས་ན་ཞེས་པ་ཡང་རྟག་པ་མཐའ་བཟུང་ཡིན་པའི་ཕྱིར། ཀུན་རྫོབ་སེམས་བསྐྱེད་ཙམ་ཐོབ་པ་རྣམས་ནི་བརྩེ་བ་སྙིང་རྗེ་ཆེན་པོ་དང་བྲལ་ནས་ཐེག་དམན་དུ་ལྟུང་བ་ཡོད་དེ། བྱང་སེམས་ཚོགས་ལམ་པ་ལྟ་བུ་བརྩེ་བ་སྙིང་རྗེ་ཆེན་པོ་དང་བྲལ་ནས་ཐེག་དམན་དུ་ལྟུང་བ་ཡོད་པའི་ཕྱིར་ཏེ།

མངོན་རྟོགས་རྒྱན་ལས། རྫོགས་པའི་བྱང་ཆུབ་རྣོན་པོ་ཡིས། །རྟོགས་སླ་རྟུལ་པོས་རྟོགས་དཀར་བཞེད། །ཅེས་གསུངས་པའི་ཕྱིར། འདི་ལ་དགོངས་ནས་འཇུག་པ་དཀའ་འགྲེལ་ལས། བར་དུ་སྤེལ་བ་ལ་ཆུ་དང་འདྲ་བ་ནི། བྱང་ཆུབ་ཀྱི་སེམས་བསྐྱེད་དུ་ཟིན་ཀྱང༌། སྙིང་རྗེའི་ཆུས་ཡང་དང་ཡང་དུ་མ་བཅུས་ན་ངེས་པར་ཉན་ཐོས་དང་རང་སངས་རྒྱས་ཀྱི་མྱ་ངན་ལས་འདའ་བར་འགྱུར། ཞེས་གསུངས་ཏེ། འཕགས་པ་གྲོལ་སྡེས་སྐད་ཅིག་མ་བརྒྱད་པ་ལ་བྱམས་སོགས་ཚད་མེད་བཞི་མ་བསྒོམ་ན། སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པར་འགོག་པར་ལྟུང་ཞེས་དང༌། ས་བརྒྱད་པར་སྤྲོས་པ་མཐའ་དག་བཀག་པའི་འགོག་པ་ལས་རྒྱལ་བ་རྣམས་ཀྱིས་སློང་བར་མ་མཛད་ན། དེའི་ཚེ་དེ་ཉིད་དུ་མྱ་ངན་ལས་འདའ་བར་འགྱུར་རོ། །ཞེས་གསུངས་པ་དང་དོན་གཅིག་སྟེ། རེ་ཞིག་སེམས་ཅན་གྱི་དོན་རྒྱུན་ཆད་པའི་དགོངས་པ་ཅན་གྱི་མྱ་ངན་ལས་འདས་པའོ། །ཚོགས་ལམ་ ༼༣༥༽ གྱི་གནས་སྐབས་སུ་ནི་སྙིང་རྗེ་དང་བྲལ་ན་དམན་པའི་མྱང་འདས་མཚན་ཉིད་པ་འགྱུར་བ་ཡང་ཡོད་དོ། །ཞེས་གསུངས་སོ། །ཡང་འདིར་བསྟན་འབྲས་བུ་ནི་སྨིན་པའི་སྙིང་རྗེ་དེ། སངས་རྒྱས་འཕགས་པའི་རྒྱུད་ཀྱི་སྙིང་རྗེ་ཡིན་ཏེ། དེ་མཐར་ཐུག་གི་འབྲས་བུ་ཐོབ་པའི་གནས་སྐབས་ཀྱི་སྙིང་རྗེ་ཡིན་པའི་ཕྱིར། དེ་སྐད་དུ་དཀའ་འགྲེལ་ལས། འབྲས་བུ་མཐའ་ཡས་པའི་གནས་སྐབས་ཐོབ་ཏུ་ཟིན་ཀྱང་སྙིང་རྗེའི་ཡོངས་སུ་སྨིན་པ་དང་བྲལ་ན། འདི་དུས་རིང་པོར་ཉེ་བར་སྤྱོད་པར་མི་འགྱུར་རོ། །ཞེས་གསུངས་པའི་ཕྱིར། དེས་ན་གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་དང༌། བདག་གིས་ཐོག་མར་སྙིང་རྗེ་བསྟོད་པར་བགྱི་ཞེས་པའི་དངོས་བསྟན་གྱི་སྙིང་རྗེ་གཉིས་ལ་ཁྱད་པར་ཡོད་དེ། གང་ཕྱིར་བརྩེ་ཉིད་ཅེས་པའི་དངོས་བསྟན་གྱི་སྙིང་རྗེ་དེ་ལ་སྔར་བཤད་པ་ལྟར་གསུམ་ཡོད་ལ། བདག་གིས་ཐོག་མར་སྙིང་རྗེ་བསྟོད་པར་བགྱི་ཞེས་པའི་དངོས་བསྟན་གྱི་སྙིང་རྗེ་ཡིན་ན།

བྱང་སེམས་ཀྱི་རྒྱུད་ཀྱི་སྙིང་རྗེ་ཡིན་པས་ཁྱབ་པའི་ཕྱིར་ཏེ། རང་འགྲེལ་ལས། ཐོག་མར་བཅོམ་ལྡན་འདས་སྙིང་རྗེ་ཆེན་པོ་སངས་རྒྱས་ཉིད་ཀྱི་རྒྱུ་ཕུན་སུམ་ཚོགས་པ་དང་པོ། སེམས་ཅན་འཁོར་བའི་བཙོན་རར་བསྡམས་པ་སྐྱབས་མེད་པ་དཔག་ཏུ་མེད་པ་ཡོངས་སུ་སྐྱོབ་པའི་མཚན་ཉིད་ཅན་ལ་བསྟོད་པར་འོས་པ་ཉིད་དུ་བསྟན་པའི་ཕྱིར། ཞེས་གསུངས་པའི་ཕྱིར། མདོར་ན། བདག་ ༼༣༦༽ གིས་ཐོག་མར་སྙིང་རྗེ་བསྟོད་པར་བགྱི། །ཞེས་པའི་དངོས་བསྟན་གྱི་སྙིང་རྗེ་དང༌། འགྲེལ་པར། སྙིང་རྗེ་ཆེན་པོ་སངས་རྒྱས་ཉིད་ཀྱི་རྒྱུ་ཕུན་སུམ་ཚོགས་པ་དང་པོ་ཞེས་པའི་དངོས་བསྟན་གྱི་རྒྱུ་དང་པོ་དང༌། བྱང་སེམས་ཀྱི་རྒྱུད་ཀྱི་བརྩེ་བ་སྙིང་རྗེ་ཆེན་པོ་དང༌། འོག་གི དང་པོར་ང་ཞེས་བདག་ལ་ཞེན་གྱུར་ཅིང༌། །ཞེས་སོགས་ཚིགས་བཅད་ཕྱེད་དང་གཉིས་ཀྱི་དངོས་བསྟན་གྱི་སྙིང་རྗེ་དང༌། དབུ་མ་འཇུག་པའི་མཆོད་བརྗོད་ཀྱི་ཡུལ་དུ་གྱུར་པའི་སྙིང་རྗེ་རྣམས་ཡིན་ཁྱབ་མཉམ་ཡིན་པ་ནི་གནད་ཀྱི་དོན་ནོ། །འོ་ན་སངས་རྒྱས་སའི་སྙིང་རྗེ་ལ་དངོས་སུ་མཆོད་པར་མི་བརྗོད་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། མཐར་ཐུག་གི་འབྲས་བུ་དོན་དུ་གཉེར་ན་རྒྱུའི་གནས་སྐབས་ལ་གཅེས་སྤྲས་སུ་བྱེད་དགོས་པར་ཤེས་པའི་ཆད་དུ་བྱང་སེམས་ཀྱི་རྒྱུད་ཀྱི་སྙིང་རྗེ་ལ་དངོས་སུ་མཆོད་པར་བརྗོད་པ་ཡིན་པའི་ཕྱིར་ཏེ། དཔེར་ན་དཀོན་མཆོག་བརྩེགས་པའི་མདོ་ལས། འོད་སྲུང་འདི་ལྟ་སྟེ། དཔེར་ན་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་ནི་མ་ཡིན་ནོ། །ཞེས་སོགས་གསུངས་པ་དང་དོན་མཐུན་པའི་ཕྱིར། སྔོན་ཆད་མཁས་རློམ་གཞན་གྱི་སྤྱོད་ཡུལ་དུ་མ་གྱུར་པའི་དོན་རྣམས་དཔྱིས་ཕྱིན་པར་བཤད་དོ། །ཚེ་རབས་སྔ་མར་གོམས་པ་དང༌། །བཤེས་གཉེན་མཁས་པ་བསྟེན་པ་དང༌། །ལྷག་པའི་ལྷ་ཡི་བྱིན་རླབས་ཀྱིས། །དཀའ་བའི་གནས་རྣམས་འདི་ལྟར་གོ །ཞེས་པ་བར་སྐབས་ 

༼༣༧༽ ཀྱི་ཚིགས་བཅད་དོ། ༈ དང་པོར་ང་ཞེས་བདག་ལ་ཞེན་གྱུར་ཅིང༌། །ཞེས་སོགས་ཀྱི་སྐབས་སུ་གཞན་ལུགས་དགག་པ་དང༌། རང་ལུགས་བཞག་པ་གཉིས། དང་པོ་ནི། ཁ་ཅིག་ན་རེ། འདིར་དངོས་བསྟན་གྱི་སྙིང་རྗེ་གསུམ་པོ་གང་རུང་ཡིན་ན། བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་དགོས་ཏེ། དེ་ཡིན་ན། སྙིང་རྗེའི་སེམས་དང་གཉིས་སུ་མེད་བློ་དང༌། །ཞེས་པའི་དངོས་བསྟན་གྱི་སྙིང་རྗེ་ཡིན་དགོས་པའི་ཕྱིར། ཞེས་ཟེར་བ་ནི་མི་འཐད་དེ། འོ་ན། རྣམ་པར་གྲོལ་བར་བྱ་ཕྱིར་སྙིང་རྗེའི་དབང་གྱུར་ཅིང༌། །ཞེས་པའི་དངོས་བསྟན་གྱི་སྙིང་རྗེ་ཆོས་ཅན། བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་པར་ཐལ། འདིར་དངོས་བསྟན་གྱི་སྙིང་རྗེ་གསུམ་པོ་གང་རུང་ཡིན་པའི་ཕྱིར་ཏེ། རང་བཞིན་ཉིད་ཀྱིས་སྟོང་པར་མཐོང་བ་ཡི། །ཞེས་པའི་དངོས་བསྟན་གྱི་སྙིང་རྗེ་ཡིན་པའི་ཕྱིར། མ་གྲུབ་ན། དེར་ཐལ། རྣམ་པར་གྲོལ་བར་བྱ་ཕྱིར་སྙིང་རྗེའི་དབང་གྱུར་ཞིང༌། །ཞེས་པའི་རང་འགྲེལ་ལས། བྱང་ཆུབ་སེམས་དཔས་ཇི་སྐད་བཤད་པའི་ཚུལ་གྱིས་འགྲོ་བ་རང་བཞིན་མེད་པར་མཐོང་བ། སྙིང་རྗེའི་ཁྱད་པར་ཉིད་དུ་བཟུང་བའི་སེམས་གང་ཞེས་པའི་ཇི་སྐད་བཤད་པ་དེ། རང་བཞིན་ཉིད་ཀྱི་སྟོང་པར་མཐོང་བ་ཡི། །ཞེས་པ་ལ་བསྙོག་རིགས་པའི་ཕྱིར། རྩ་བར་འདོད་མི་ནུས་ཏེ། བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་པའི་ཕྱིར་ཏེ། རྒྱལ་སྲས་དང་པོ་པའི་རྒྱུད་ཀྱི་སྙིང་རྗེ་ཡིན་ ༼༣༨༽ པའི་ཕྱིར་ཏེ། ཆོས་ཅན་ཡིན་པའི་ཕྱིར། དོན་འདི་ཡང་དཔྱོད་ལྡན་དག་གིས་རྟོགས་པར་བྱ་དགོས་སོ། །ཡང་ཁ་ཅིག་ན་རེ། འདིར་དངོས་བསྟན་གྱི་སྙིང་རྗེ་གསུམ་པོ་ཕན་ཚུན་འགལ་ཞིང༌། སྤྱིར་སྙིང་རྗེ་གསུམ་པོ་མི་འགལ་ཏེ། ཐེག་ཆེན་འཕགས་པའི་རྒྱུད་ཀྱི་སྙིང་རྗེ་གསུམ་པོ་ཡིན་ཁྱབ་མཉམ་ཡིན་པའི་ཕྱིར། ཞེས་གསུངས་པ་ཡང་མི་འཐད་དེ། འོ་ན་ས་དང་པོའི་རྗེས་ཐོབ་ལ་གནས་པའི་བྱང་སེམས་ཀྱི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཆོས་ཅན།

ཐེག་ཆེན་འཕགས་པའི་རྒྱུད་ཀྱི་དམིགས་མེད་ཀྱི་སྙིང་རྗེ་ཡིན་པར་ཐལ། དེའི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཡིན་པའི་ཕྱིར། ཁྱབ་པ་ཁས། མ་གྲུབ་ན་སླ། འདོད་ན། དེ་ཆོས་ཅན། དོན་དམ་བདེན་པ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཀུན་རྫོབ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པའི་ཕྱིར་ཏེ། དམིགས་བཅས་ཀྱི་སྙིང་རྗེ་ཡིན་པའི་ཕྱིར་ཏེ། སེམས་ཅན་ལ་དམིགས་པའི་སྙིང་རྗེ་དང་ཆོས་ལ་དམིགས་པའི་སྙིང་རྗེ་གང་རུང་ཡིན་པའི་ཕྱིར། གཞན་ཡང༌། རྩོད་གཞི་སྔ་མ་དེ་ཆོས་ཅན། ཐེག་ཆེན་འཕགས་པའི་རྒྱུད་ཀྱི་ཆོས་ལ་དམིགས་པའི་སྙིང་རྗེ་ཡིན་པར་ཐལ། དེའི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཡིན་པའི་ཕྱིར། ཁྱབ་པ་ཁས། རྟགས་སླ། འདོད་ན། དེ་ཆོས་ཅན། རང་གི་དམིགས་ཡུལ་དུ་གྱུར་པའི་ ༼༣༩༽ སེམས་ཅན་ཁྱབ་པ་འདུ་བྱེད་ཀྱི་སྡུག་བསྔལ་དང་ལྡན་པ་ཙམ་དུ་མཐོང་བའི་སྙིང་རྗེ་ཡིན་པར་ཐལ། འདོད་པའི་ཕྱིར། ཁྱབ་སྟེ། ཆོས་ལ་དམིགས་པའི་སྙིང་རྗེའི་གོ་དོན་གཅིག་ཡོད་པའི་ཕྱིར། གོང་དུ་འདོད་ན། དེ་ཆོས་ཅན། དེ་མ་ཡིན་པར་ཐལ། རང་གི་དམིགས་ཡུལ་དུ་གྱུར་པའི་སེམས་ཅན་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་ཅི་རིགས་པའི་སྡུག་བསྔལ་དང་ལྡན་པ་ཙམ་དུ་མཐོང་བའི་སྙིང་རྗེ་ཡིན་པའི་ཕྱིར་ཏེ། འདིར་བསྟན་སེམས་ཅན་ལ་དམིགས་པའི་སྙིང་རྗེ་ཡིན་པའི་ཕྱིར། ཁྱབ་སྟེ། དཀའ་འགྲེལ་ལས། མདོར་ན་རྟག་མི་རྟག་དང་རང་བཞིན་ཡོད་མེད་སོགས་གང་གིས་ཀྱང་ཁྱད་པར་དུ་མ་བྱས་པར་ལས་ཉོན་གྱིས་འཁོར་བར་རང་དབང་མེད་པར་འཕྱན་པའི་འགྲོ་བ་ཙམ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །ཞེས་གསུངས་པའི་ཕྱིར། གོང་དུ་མ་གྲུབ་ན། དེར་ཐལ། བྱང་སེམས་ཀྱི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཡིན་པའི་ཕྱིར། ཁྱབ་སྟེ།

བྱང་སེམས་ཀྱི་རྒྱུད་ཀྱི་དམིགས་མེད་ཀྱི་སྙིང་རྗེ་ཡིན་ན། རང་བཞིན་ཉིད་ཀྱི་སྟོང་པར་མཐོང་བ་ཡི། །ཞེས་པའི་དངོས་བསྟན་གྱི་སྙིང་རྗེ་ཡིན་དགོས་པའི་ཕྱིར། ཡང་ཁ་ཅིག སྙིང་རྗེ་གསུམ་པོ་མི་འགལ་ཏེ། སེམས་ཅན་ལ་དམིགས་པའི་སྙིང་རྗེ་ཡིན་ན། ཆོས་ལ་དམིགས་པའི་སྙིང་རྗེ་ཡིན་པས་ཁྱབ། ཆོས་ལ་དམིགས་པའི་སྙིང་རྗེ་ཡིན་ན། དམིགས་ ༼༤༠༽ མེད་ལ་དམིགས་པའི་སྙིང་རྗེ་ཡིན་པས་ཁྱབ་པའི་ཕྱིར་ཏེ། སེམས་ཅན་ལ་དམིགས་པའི་སྙིང་རྗེའི་དམིགས་ཡུལ་ཡིན་ན། ཆོས་ལ་དམིགས་པའི་སྙིང་རྗེའི་དམིགས་ཡུལ་ཡིན་པས་ཁྱབ། ཆོས་ལ་དམིགས་པའི་སྙིང་རྗེའི་དམིགས་ཡུལ་ཡིན་ན། དམིགས་མེད་ལ་དམིགས་པའི་སྙིང་རྗེ་ཡིན་པས་ཁྱབ་པའི་ཕྱིར། ཞེས་ཟེར་བ་ནི་ཀུན་མཁྱེན་བླ་མའི་གསུང་ལ་མ་སྦྱངས་པའི་བབ་བཅོལ་འབའ་ཞིག་ཏུ་བས་ཏེ། འོ་ན་བྱང་སེམས་སོ་སྐྱེའི་རྒྱུད་ཀྱི་སྙིང་རྗེ་ཡིན་ན། བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་པས་ཁྱབ། བྱང་སེམས་འཕགས་པའི་རྒྱུད་ཀྱི་སྙིང་རྗེ་ཡིན་ན། སངས་རྒྱས་འཕགས་པའི་རྒྱུད་ཀྱི་སྙིང་རྗེ་ཡིན་པས་ཁྱབ་པའི་ཁྱད་པར་འཐད་པར་ཐལ། དམིགས་ཡུལ་ལ་དེའི་ཕྱིར། འཁོར་གསུམ། ཡང་ཁ་ཅིག་སྙིང་རྗེ་ཕྱི་མ་གཉིས་ཀྱང་སེམས་ཅན་ལ་དམིགས་པའི་སྙིང་རྗེ་ཡིན་ཏེ། རྒྱུ་མཚན་ནི། དེ་གཉིས་ཆོས་ཅན། སེམས་ཅན་ལ་དམིགས་པའི་སྙིང་རྗེ་ཡིན་པར་ཐལ། སྙིང་རྗེ་ཡིན་པ་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་སེམས་ཅན་ཡོད་པའི་ཕྱིར། དེས་ན་སྙིང་རྗེ་ཡིན་ན། སེམས་ཅན་ལ་དམིགས་པའི་སྙིང་རྗེ་ཡིན་པས་ཁྱབ་ཟེར་བ་མི་འཐད་དེ། འོ་ན་སེམས་ཅན་ལ་དམིགས་པའི་སྙིང་རྗེ་ཆོས་ཅན། ཆོས་ལ་དམིགས་པའི་སྙིང་རྗེ་ཡིན་པར་ཐལ། སྙིང་རྗེ་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་ཆོས་ཡོད་པའི་ཕྱིར། ཁྱབ་པ་མཚུངས། ཡང་དེ་ཆོས་ཅན། དམིགས་མེད་ལ་དམིགས་པའི་ ༼༤༡༽ སྙིང་རྗེ་ཡིན་པར་ཐལ། སྙིང་རྗེ་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་དམིགས་མེད་ཡོད་པའི་ཕྱིར།

ཁྱབ་པ་མཚུངས། ཕྱི་མ་མ་གྲུབ་ན། དེར་ཐལ། ཁྱོད་ཀྱི་དམིགས་ཡུལ་དུ་གྱུར་པའི་རང་བཞིན་གྱི་སྟོང་པ་ཡོད་པའི་ཕྱིར་ཏེ། ཁྱོད་ཀྱི་དམིགས་ཡུལ་དུ་གྱུར་པའི་བདེན་སྟོང་ཡོད་པའི་ཕྱིར། གཞན་ཡང༌། ཁྱོད་ཀྱི་ཁས་བླངས་དེ་ལྟར་ན། སྙིང་རྗེ་གསུམ་པོ་ཡིན་ཁྱབ་མཉམ་དུ་ཁས་ལེན་དགོས་པར་འགྱུར་ཏེ། སྙིང་རྗེ་ཡིན་ན། སེམས་ཅན་ལ་དམིགས་པའི་སྙིང་རྗེ་ཡིན་པས་ཁྱབ། དེ་ཡིན་ན་ཆོས་ལ་དམིགས་པའི་སྙིང་རྗེ་དང༌། དམིགས་མེད་ལ་དམིགས་པའི་སྙིང་རྗེ་ཡིན་པས་ཁྱབ་པ་ཡང་ཁས་ལེན་དགོས་པའི་ཕྱིར། མ་གྲུབ་ན། ཆོས་ལ་དམིགས་པའི་སྙིང་རྗེ་མ་ཡིན་པར་གྱུར་པའི་སྙིང་རྗེ་ཆོས་ཅན། ཆོས་ལ་དམིགས་པའི་སྙིང་རྗེ་ཡིན་པར་ཐལ། སྙིང་རྗེ་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་ཆོས་ཡོད་པའི་ཕྱིར། འཁོར་གསུམ། ཡང་དམིགས་མེད་ཀྱི་སྙིང་རྗེ་མ་ཡིན་པར་གྱུར་པའི་སྙིང་རྗེ་ཆོས་ཅན། དམིགས་མེད་ལ་དམིགས་པའི་སྙིང་རྗེ་ཡིན་པར་ཐལ། སྙིང་རྗེ་གང་ཞིག ཁྱོད་ཀྱི་དམིགས་ཡུལ་དུ་གྱུར་པའི་དམིགས་མེད་ཡོད་པའི་ཕྱིར། འཁོར་གསུམ། ཡང་ཁ་ཅིག་ན་རེ། འདིར་བསྟན་སེམས་ཅན་ལ་དམིགས་པའི་སྙིང་རྗེ་ཡིན་ན། སོ་སྐྱེ་དང་ཉན་རང་སློབ་པ་ཐམས་ཅད་དམིགས་ཡུལ་དུ་བྱེད་པའི་སྙིང་རྗེ་ཡིན་པས་ཁྱབ། ༼༤༢༽ འདིར་བསྟན་ཆོས་ལ་དམིགས་པའི་སྙིང་རྗེ་ཡིན་ན། སོ་སྐྱེ་ཉན་རང་སློབ་མི་སློབ་བྱང་འཕགས་རྗེས་ཐོབ་པ་ཐམས་ཅད་དམིགས་ཡུལ་དུ་བྱེད་པས་ཁྱབ། འདིར་བསྟན་དམིགས་མེད་ལ་དམིགས་པའི་སྙིང་རྗེ་ཡིན་ན། སོ་སོའི་སྐྱེ་བོ་ནས་ས་བཅུའི་མཉམ་གཞག་ལ་གནས་པའི་བྱང་སེམས་ཀྱི་བར་ཐམས་ཅད་དམིགས་ཡུལ་དུ་བྱེད་པས་ཁྱབ་སྟེ། འཇུག་པ་དཀའ་འགྲེལ་ལས། དང་པོའི་ཡུལ་ནི་སོ་སྐྱེ་དང་ཉན་རང་སློབ་པ་རྣམས་ཡིན་ལ། གཉིས་པའི་ཡུལ་ནི་དེའི་སྟེང་དུ་ཉན་རང་མི་སློབ་པ་དང༌། ས་བཅུའི་རྗེས་ཐོབ་ལ་གནས་པའི་བྱང་སེམས་རྣམས་ཡིན་ཅིང༌། གསུམ་པའི་ཡུལ་ནི་དེ་དག་གི་སྟེང་དུ་ས་བཅུའི་མཉམ་གཞག་ལ་གནས་པའི་བྱང་སེམས་རྣམས་ཀྱང་ཡིན་པར་ཤེས་པར་བྱའོ། །ཞེས་གསུངས་པའི་ཕྱིར་ལ།

ཞེས་ཟེར་བ་ནི་མི་འཐད་དེ། འོ་ན་རང་གི་ཚེ་འདིའི་མ་ཙམ་འགྱུར་བའི་སྡུག་བསྔལ་དང་ལྡན་པར་མཐོང་ནས། དེ་ལས་སྐྱོབ་པར་འདོད་པའི་རྣམ་པ་ཅན་གྱི་བྱང་སེམས་ཚོགས་ལམ་པའི་རྒྱུད་ཀྱི་སྙིང་རྗེ་ཆོས་ཅན། དམ་བཅའ་དང་པོ་དེར་ཐལ། དེའི་ཕྱིར། མ་གྲུབ་ན། དེར་ཐལ། བྱང་སེམས་སོ་སྐྱེའི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཡིན་པའི་ཕྱིར་ཏེ། ཆོས་ཅན་དེ་ཡིན་པའི་ཕྱིར། རྩ་བར་འདོད་ན། མ་ཡིན་པར་ཐལ། རང་གི་ཚེ་འདིའི་དྲིན་ཅན་གྱི་མ་ཁོ་ན་དམིགས་ཡུལ་དུ་བྱེད་པའི་སྙིང་རྗེ་ཡིན་པའི་ཕྱིར་ཏེ། རང་གི་དྲིན་ཅན་གྱི་མ་ཙམ་ལ་དམིགས་པའི་སྙིང་རྗེ་ཡིན་པའི་ཕྱིར། དམ་བཅའ་གཉིས་པ་ ༼༤༣༽ ལ། བྱང་སེམས་ཚོགས་ལམ་པའི་རྒྱུད་ཀྱི་ཆོས་ལ་དམིགས་པའི་སྙིང་རྗེ་ཆོས་ཅན། དེར་ཐལ། དེའི་ཕྱིར། མ་གྲུབ་ན་སླ། རྩ་བར་འདོད་མི་ནུས་ཏེ། བྱང་སེམས་འཕགས་པ་རྗེས་ཐོབ་པ་དམིགས་ཡུལ་དུ་མི་བྱེད་པའི་ཕྱིར། མ་གྲུབ་ན། དེར་ཐལ། བྱང་སེམས་ཚོགས་ལམ་པའི་རྒྱུད་ལ་བྱང་སེམས་འཕགས་པ་རྗེས་ཐོབ་པ་སྡུག་བསྔལ་ལས་སྐྱོབ་པར་འདོད་པའི་བློ་མེད་པའི་ཕྱིར་ཏེ། བྱང་སེམས་སོ་སྐྱེའི་རྒྱུད་ལ་བྱང་སེམས་འཕགས་པ་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་གྱི་བློ་མི་སྲིད་པའི་ཕྱིར། མ་གྲུབ་ན། དེར་ཐལ། བྱང་སེམས་འཕགས་པའི་རྒྱུད་ལ་སངས་རྒྱས་འཕགས་པ་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་གྱི་བློ་མི་སྲིད་པའི་ཕྱིར། དམ་བཅའ་གསུམ་པ་ལ། བྱང་སེམས་སོ་སྐྱེའི་རྒྱུད་ཀྱི་དམིགས་མེད་ལ་དམིགས་པའི་སྙིང་རྗེ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ཁྱོད་ཀྱིས་བྱང་སེམས་འཕགས་པ་དམིགས་ཡུལ་དུ་བྱེད་མི་ནུས་པའི་ཕྱིར། མ་གྲུབ་ན་རིགས་འགྲེ། ༈ གཉིས་པ་རང་ལུགས་བཞག་པ་ལ། སྙིང་རྗེ་གསུམ་གྱི་མཚན་ཉིད་བཤད་པ། སྙིང་རྗེ་གསུམ་པོ་འགལ་ཚུལ་བཤད་པ། སྙིང་རྗེ་གསུམ་གྱི་དམིགས་ཡུལ་བཤད་པ་དང་གསུམ། དང་པོ་ནི། འཇུག་པ་དཀའ་འགྲེལ་ལས། སེམས་ཅན་དང་ཆོས་དང་དམིགས་པ་མེད་པ་ལ་དམིགས་པའི་སྙིང་རྗེ་གསུམ་གྱི་མཚན་ཉིད་རིམ་བཞིན།

སྡུག་བསྔལ་གྱི་སྡུག་བསྔལ་དང་འགྱུར་བའི་སྡུག་བསྔལ་གྱིས་ཁྱད་པར་དུ་ ༼༤༤༽ བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དང༌། འདུ་བྱེད་ཀྱི་སྡུག་བསྔལ་གྱིས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དང༌། རང་བཞིན་གྱིས་སྟོང་པས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སངས་རྒྱས་ཉིད་ཡང་དག་པར་ཐོབ་པར་འདོད་པའི་སྒོ་ནས་སྐྱོབ་པའི་རྣམ་པ་ཅན་ཏེ། ཞེས་གསུངས་པའི་དོན་འདི་ལྟར་ཡིན་ཏེ། བྱང་སེམས་ཀྱི་རྒྱུད་ཀྱི་སྙིང་རྗེ་གང་ཞིག རང་གི་དམིགས་ཡུལ་དུ་གྱུར་པའི་སེམས་ཅན་དེ་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་གང་རུང་དང་ལྡན་པ་ཙམ་དུ་མཐོང་ནས། སྡུག་བསྔལ་དེ་ལས་སྐྱོབ་པའི་རྣམ་པ་ཅན་དེ་འདིར་བསྟན་སེམས་ཅན་ལ་དམིགས་པའི་སྙིང་རྗེའི་མཚན་ཉིད། ཡང་དེ་གང་ཞིག རང་གི་དམིགས་ཡུལ་དུ་གྱུར་པའི་སེམས་ཅན་དེ་འདུ་བྱེད་ཀྱི་སྡུག་བསྔལ་དང་ལྡན་པ་ཙམ་དུ་མཐོང་ནས། སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དེ་འདིར་བསྟན་ཆོས་ལ་དམིགས་པའི་སྙིང་རྗེའི་མཚན་ཉིད། ཡང་དེ་གང་ཞིག རང་གི་དམིགས་ཡུལ་དུ་གྱུར་པའི་སེམས་ཅན་དེ་རང་བཞིན་གྱིས་མི་དམིགས་པར་མཐོང་ནས་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་དེ་འདིར་བསྟན་དམིགས་མེད་ལ་དམིགས་པའི་སྙིང་རྗེའི་མཚན་ཉིད་ཡིན་ནོ། །འདིར་ཁ་ཅིག དེ་དང་དེའི་ཁྱད་པར་དུ་བྱས་ཞེས་པའི་ཚིག་རྣམས་ཀྱི་དོན། དེ་དང་ ༼༤༥༽ དེ་ཡིན་པ་ལ་འཆད་པ་ནི་ཤིན་ཏུ་ནོར་ཏེ། འོ་ན་སྡུག་བསྔལ་གྱི་སྡུག་བསྔལ་དང་འགྱུར་བའི་སྡུག་བསྔལ་གང་རུང་ཡིན་པའི་འགྲོ་བ་ཡོད་པར་ཐལ། ཁས་བླངས་དེའི་ཕྱིར། འདོད་ན། ངན་སོང་གི་སེམས་ཅན་དེ་དེ་ཡིན་པར་ཐལ། འདོད་པ་དེའི་ཕྱིར། འདོད་ན། ངན་སོང་གི་སེམས་ཅན་ཆོས་ཅན། སྡུག་བསྔལ་དེ་གཉིས་གང་རུང་མ་ཡིན་པར་ཐལ། སྡུག་བསྔལ་དེ་གཉིས་གང་རུང་མྱོང་མཁན་གྱི་གང་ཟག་ཡིན་པའི་ཕྱིར།

དེས་ན་དེ་དང་དེས་ཁྱད་པར་དུ་བྱས་ཞེས་པའི་དོན་བཤད་མ་ཐག་པ་ལྟར་ཡིན་ཅིང་དེ་ཉིད་གཞུང་དང་ཡང་མཐུན་ཏེ། གཞུང་ལས། གཡོ་བར་མཐོང་བ་ཡི། །ཞེས་དང༌། རང་བཞིན་ཉིད་ཀྱི་སྟོང་པར་མཐོང་བ་ཡི། །ཞེས་གསུངས་པའི་ཕྱིར། གཉིས་པ་ནི། འདིར་བསྟན་སྙིང་རྗེ་གསུམ་པོ་འགལ་བར་མ་ཟད་སྤྱིར་གྱི་སྙིང་རྗེ་གསུམ་པོ་ཡང་འགལ་བ་ཡིན་ཏེ། སྙིང་རྗེ་དང་པོ་གཉིས་པོ་གང་རུང་ཡིན་ན། ཀུན་རྫོབ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པས་ཁྱབ། དམིགས་མེད་ལ་དམིགས་པའི་སྙིང་རྗེ་ཡིན་ན། དོན་དམ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པས་ཁྱབ་པའི་ཕྱིར་ཏེ། སྙིང་རྗེ་དང་པོ་གཉིས་པོ་གང་རུང་ཡིན་ན་ཀུན་རྫོབ་ལ་དམིགས་པའི་སྙིང་རྗེ་ཡིན་པས་ཁྱབ། སྙིང་རྗེ་གསུམ་པ་ཡིན་ན། དོན་དམ་ལ་དམིགས་པའི་སྙིང་རྗེ་ཡིན་པས་ཁྱབ་པའི་ཕྱིར། སྙིང་རྗེ་སྔ་མ་གཉིས་ཀྱང་འགལ་བ་ཡིན་ཏེ། དེ་གཉིས་ལ་ ༼༤༦༽ འཛིན་སྟངས་སམ་ཞེན་སྟངས་མི་འདྲ་བའི་ཁྱད་པར་རེ་རེ་ཡོད་པའི་ཕྱིར། དེས་ན་སེམས་ཅན་དམིགས་ཡུལ་དུ་བྱེད་པའི་སྙིང་རྗེ་དང༌། ཆོས་དམིགས་ཡུལ་དུ་བྱེད་པའི་སྙིང་རྗེ་དང༌། དམིགས་མེད་དམིགས་ཡུལ་དུ་བྱེད་པའི་སྙིང་རྗེ་གསུམ་ལ་རིམ་པ་བཞིན། སེམས་ཅན་ལ་དམིགས་པའི་སྙིང་རྗེ་སོགས་གསུམ་དུ་འཇོག་པ་ནི་གཞུང་འདིའི་དགོངས་པ་གཏན་ནས་མ་ཡིན་ཏེ། འདི་གསུམ་གྱི་ཁྱད་པར་རང་རང་གི་འཛིན་སྟངས་ཀྱི་ཁྱད་པར་མི་འདྲ་བ་རེ་རེ་ཡོད་པའི་སྒོ་ནས་འཇོག་པའི་ཕྱིར་ཏེ། འདིར་བསྟན་སེམས་ཅན་ལ་དམིགས་པའི་སྙིང་རྗེ་ཡིན་ན། རང་གི་དམིགས་ཡུལ་དུ་གྱུར་པའི་སེམས་ཅན་སྡུག་བསྔལ་སྔ་མ་གཉིས་གང་རུང་དང་ལྡན་པ་ཙམ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པས་ཁྱབ། འདིར་བསྟན་ཆོས་ལ་དམིགས་པའི་སྙིང་རྗེ་ཡིན་ན། རང་གི་དམིགས་ཡུལ་དུ་གྱུར་པའི་སེམས་ཅན་སྐད་ཅིག་གིས་འཇིགས་པ་ཙམ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པས་ཁྱབ།

འདིར་བསྟན་དམིགས་མེད་ལ་དམིགས་པའི་སྙིང་རྗེ་ཡིན་ན། རང་གི་དམིགས་ཡུལ་དུ་གྱུར་པའི་སེམས་ཅན་རང་བཞིན་གྱིས་མི་དམིགས་པ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་པས་ཁྱབ་པའི་ཕྱིར། དོན་འདི་ལ་དགོངས་ནས། དཔལ་ལྡན་ཟླ་བའི་ཞལ་སྔ་ནས། ད་ནི་དམིགས་པའི་བྱེ་བྲག་ལ་འཇུག་པའི་སྒོ་ནས་ཀྱང༌། སྙིང་རྗེ་རང་གི་ངོ་བོའི་ཁྱད་པར་མངོན་པར་གསལ་བར་བྱ་སྟེ། ཞེས་དང༌། ༼༤༧༽ ཀུན་མཁྱེན་བླ་མའི་འཇུག་པ་དཀའ་འགྲེལ་ལས་ཀྱང༌། དམིགས་པ་སོ་སོར་བཤད་ཅེས་གསུངས་སོ། །དེས་ན་འཕགས་པའི་མཉམ་གཞག་པའི་རྒྱུད་ཀྱི་སྙིང་རྗེ་ཡིན་ན། དམིགས་མེད་ལ་དམིགས་པའི་སྙིང་རྗེ་ཡིན་པས་ཁྱབ་སྟེ། དེ་ཡིན་ན། དོན་དམ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་ཡིན་དགོས་པའི་ཕྱིར། འཕགས་པ་འོག་མ་གསུམ་པོ་གང་རུང་གི་རྗེས་ཐོབ་ལ་གནས་པའི་གང་ཟག་གི་རྒྱུད་ཀྱི་སྙིང་རྗེ་ཡིན་ན། སྙིང་རྗེ་སྔ་མ་གཉིས་པོ་གང་རུང་ཡིན་དགོས་ཞིང༌། དམིགས་མེད་ལ་དམིགས་པའི་སྙིང་རྗེ་མ་ཡིན་དགོས་ཏེ། དེ་ཡིན་ན། དོན་དམ་འཛིན་སྟངས་ཀྱི་ཡུལ་གྱི་གཙོ་བོར་བྱེད་པའི་སྙིང་རྗེ་མ་ཡིན་དགོས་པའི་ཕྱིར་ཏེ། འཕགས་པ་འོག་མ་གསུམ་པོ་གང་རུང་གི་རྗེས་ཐོབ་ཡེ་ཤེས་ཀྱི་འཛིན་སྟངས་ཀྱི་ཡུལ་གྱི་གཙོ་བོར་ཡིན་ན། ཀུན་རྫོབ་ཡིན་དགོས་པའི་ཕྱིར། འཇུག་པ་ལས། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་གསུངས་པའི་ཕྱིར། གསུམ་པ་སྙིང་རྗེ་གསུམ་གྱི་དམིགས་ཡུལ་བཤད་པ་ནི། སོ་སོའི་སྐྱེ་བོ་དང་ཐེག་དམན་སློབ་པ་འཕགས་པ་རྣམས་འདིར་བསྟན་སེམས་ཅན་ལ་དམིགས་པའི་སྙིང་རྗེའི་དམིགས་ཡུལ་ཡིན་ཏེ། འཁོར་བའི་སྡུག་བསྔལ་ལས་མ་ཐར་བའི་སེམས་ཅན་ཐམས་ཅད་འདིར་བསྟན་སྙིང་རྗེ་དང་པོའི་དམིགས་ཡུལ་ཡིན་པའི་ཕྱིར། འོན་ཀྱང་སོ་སོའི་སྐྱེ་བོ་ཡིན་ན། འདིར་བསྟན་ 

༼༤༨༽ སྙིང་རྗེ་དང་པོའི་དམིགས་ཡུལ་ཡིན་པས་མ་ཁྱབ་སྟེ། ཐེག་དམན་དགྲ་བཅོམ་གྱི་རྟོགས་པ་སྔོན་སོང་གི་བྱང་སེམས་སོ་སྐྱེ་ཡོད་པའི་ཕྱིར། དེ་བཞིན་དུ་དེ་དག་གི་སྟེང་དུ་ཉན་རང་མི་སློབ་པ་དང༌། ས་བཅུའི་རྗེས་ཐོབ་ལ་གནས་པའི་བྱང་སེམས་རྣམས་འདིར་བསྟན་ཆོས་ལ་དམིགས་པའི་སྙིང་རྗེའི་དམིགས་ཡུལ་ཡིན་ཏེ། དེ་རྣམས་འདུ་བྱེད་ཀྱི་སྡུག་བསྔལ་དང་ལྡན་པའི་སེམས་ཅན་ཡིན་པའི་ཕྱིར། ཡང་དེ་བཞིན་དུ་སྔར་གྱི་དེ་དག་གི་སྟེང་དུ་ས་བཅུའི་མཉམ་གཞག་ལ་གནས་པའི་བྱང་སེམས་རྣམས་ཀྱང་འདིར་བསྟན་སྙིང་རྗེ་གསུམ་པའི་དམིགས་ཡུལ་ཡིན་ཏེ། བྱང་སེམས་འཕགས་པའི་རྒྱུད་ལ་སེམས་ཅན་ཐམས་ཅད་རང་བཞིན་གྱིས་མི་དམིགས་པར་རྟོགས་པའི་སྙིང་རྗེ་ཡོད་པའི་ཕྱིར། འཇུག་པའི་ཡན་ལག་མཆོད་བརྗོད་བཤད་ཟིན་ཏོ། ༈ གཉིས་པ་འཇུག་བྱ་གཞུང་གི་དོན་ཉིད་བཤད་པ་ལ། རྒྱུ་བྱང་ཆུབ་སེམས་དཔའི་ས་བཤད་པ་དང༌། འབྲས་བུ་སངས་རྒྱས་ཀྱི་ས་བཤད་པ་གཉིས། དང་པོ་ལ་ས་དང་པོ་རབ་ཏུ་དགའ་བ་བཤད་པ་ནས། བཅུ་པ་ཆོས་ཀྱི་སྤྲིན་བཤད་པའི་བར་བཅུ། དང་པོ་ལ། ས་དང་པོའི་ངོ་བོ་དང༌། དེའི་ཡོན་ཏན་བཤད་པ་གཉིས། དང་པོ་ནི། ཆོས་དབྱིངས་མངོན་སུམ་དུ་རྟོགས་པའི་ཟག་མེད་ཀྱི་ཡེ་ཤེས་དང༌། བརྩེ་བ་སྙིང་རྗེ་ཆེན་པོ་གཉིས་ཟུང་དུ་འབྲེལ་བའི་མཉམ་གཞག་ཡེ་ཤེས་སྐད་ཅིག་མ་བཅུ་དྲུག་གིས་བསྡུས་པ་དེ་ནི་ས་དང་པོའི་ ༼༤༩༽ ངོ་བོ་ཡིན་ཏེ། དེའི་རྗེས་ཐོབ་ཏུ་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་འདེབས་པ་སོགས་དང༌། ས་ཐོབ་པ་ལ་ཡིད་རབ་ཏུ་དགའ་བ་ཁྱད་པར་ཅན་འབྱུང་ཞིང༌། དེ་དག་གིས་སྔར་གྱི་མཉམ་གཞག་དེ་ཉིད་ས་དང་པོར་ཉེ་བར་མཚོན་པར་བྱེད་པའི་ཕྱིར། དེ་སྐད་དུ། རྒྱལ་བའི་སྲས་པོ་འདི་ཡི་སེམས་གང་འགྲོ་བ་རྣམས། །རྣམ་པར་གྲོལ་བར་བྱ་ཕྱིར་སྙིང་རྗེའི་དབང་གྱུར་ཞིང༌། །ཀུན་ཏུ་བཟང་པོའི་སྨོན་པས་རབ་བསྔོས་དགའ་བ་ལ། །རབ་ཏུ་གནས་པ་དེ་ནི་དང་པོ་ཞེས་བྱ་འོ། །ཞེས་དང༌།

རང་འགྲེལ་ལས། གཉིས་སུ་མེད་པའི་ཡེ་ཤེས་དེའི་རྒྱུ་ཅན་གྱི་འབྲས་བུས་ཉེ་བར་མཚོན་པ་དེ་ལ་ནི། དང་པོ་ཞེས་བྱ་བར་བརྗོད་དོ། །ཞེས་གསུངས་སོ། །དེ་ཡང་གཉིས་སུ་མེད་པའི་ཡེ་ཤེས་ནི། ཐབས་ཤེས་ཟུང་འཇུག་གི་ངོ་བོར་གྱུར་པའི་མཐོང་ལམ་སྐད་ཅིག་མ་བཅུ་དྲུག་པོ་དེ་ཡིན་ལ། དེའི་རྒྱུ་ཅན་གྱི་འབྲས་བུ་ནི། བཅུ་དྲུག་པ་རྫོགས་མཚམས་ནས་བྱུང་བའི་ས་དང་པོའི་རྗེས་ཐོབ་ཡེ་ཤེས་མཐའ་དག་ཡིན་ཅིང༌། རྗེས་ཐོབ་ཏུ་ཕར་ཕྱིན་བཅུའི་ནང་ནས་སྦྱིན་པའི་ཕར་ཕྱིན་ལ་ལྷག་པར་སྤྱོད་པ་སོགས་ཡོན་ཏན་གྱི་ལྡོག་ཆ་ནས་ཕྱེ་བ་ན་སྔར་གྱི་མཉམ་གཞག་དེ་ཉིད་ལ་ས་དང་པོ་ཞེས་བྱ་བའི་མིང་ཐོབ་པས་ན་ཉེ་བར་མཚོན་ཞེས་བཤད་པ་ཡིན་ནོ། །དེ་བཞིན་དུ་ས་གཉིས་པ་སོགས་ཀྱང་རང་རང་གི་རྗེས་ཐོབ་ཀྱི་ཡོན་ཏན་གྱི་ལྡོག་ཆས་ཕྱེ་བ་ན། ས་རང་ ༼༥༠༽ རང་གི་མཉམ་གཞག་ལ་ས་གཉིས་པ་སོགས་སུ་བཞག་པ་ཡིན་གྱི། མཉམ་གཞག་རང་ངོར་སར་བཞག་ཏུ་མེད་དེ། རང་ངོར་ས་ཡིན་མིན་གྱི་སྤྲོས་པ་དང་བྲལ་བའི་ཕྱིར། དེ་སྐད་དུ། མདོ་སྡེ་ས་བཅུ་པ་ལས། ཇི་ལྟར་བར་སྣང་བྱ་རྗེས་མཁས་རྣམས་ཀྱིས། །བརྗོད་པར་ནུས་མ་ཡིན་ཞིང་མི་མཐོང་བ། །དེ་བཞིན་རྒྱལ་བའི་སྲས་ཀྱི་ས་ཀུན་ཡང༌། །བརྗོད་མི་ནུས་ན་མཉན་པར་ག་ལ་ནུས། །ཞེས་པ་འདི། མཉམ་གཞག་རང་ངོའི་དབང་དུ་བྱས་ནས་གསུངས་པས་སོ། །མདོར་ན་རྗེས་ཐོབ་ཀྱི་ལྡོག་པས་ཕྱེ་བ་ན་མཉམ་གཞག་ཏུ་ཆོས་དབྱིངས་ཀུན་འགྲོའི་ཚུལ་གྱིས་རྟོགས་པ་སོགས་མཉམ་གཞག་རིགས་མི་འདྲ་བ་བཅུ་ཙམ་བྱུང་བ་ལ་བྱང་སེམས་ཀྱི་ས་བཅུར་འཇོག་པ་ཡིན་ཏེ། རང་འགྲེལ་ལས། ཆར་རྣམ་པར་ཕྱེ་བ་ན་ས་ཞེས་བྱ་བའི་མིང་ཐོབ་སྟེ། ཞེས་གསུངས་པའི་ཕྱིར། དོན་འདི་མ་རྟོགས་པར་ཕལ་ཆེར་ས་བཅུ་པོ་རང་རང་གི་རྗེས་ཐོབ་ཡེ་ཤེས་ས་དེ་དང་དེ་ཡིན་ཟེར་བ་མི་འཐད་དེ། ས་དང་པོའི་རྗེས་ཐོབ་ཡེ་ཤེས་ཆོས་ཅན། ཁྱོད་ས་དང་པོ་མ་ཡིན་པར་ཐལ། ས་དང་པོའི་དུས་ན་ཁྱོད་མེད་པའི་ཕྱིར་ཏེ།

ཁྱོད་ས་དང་པོའི་རྗེས་ལ་བྱུང་བའི་ཡེ་ཤེས་ཡིན་པའི་ཕྱིར། མ་གྲུབ་ན། དེར་ཐལ། ས་དང་པོའི་རྗེས་ལ་ཐོབ་པའི་ཡེ་ཤེས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། ཁྱབ་སྟེ། ས་དང་པོའི་རྗེས་ཐོབ་པའི་གོ་དོན་ཞིག་ཡོད་པའི་ཕྱིར། དེ་བཞིན་དུ་གཉིས་པའི་རྗེས་ཐོབ་ཡེ་ཤེས་སོགས་ཀྱང་ ༼༥༡༽ ཆོས་ཅན་དུ་བཟུང་ནས་འཕེན་ནོ། །ཡང་ས་དང་པོའི་རྗེས་ཐོབ་ཡེ་ཤེས་ཆོས་ཅན། ཁྱོད་དེ་ནི་དང་པོ་ཞེས་བྱའོ་ཞེས་པའི་དངོས་བསྟན་གྱི་དང་པོ་ཡིན་པར་ཐལ། ཁྱོད་ས་དང་པོ་ཡིན་པའི་ཕྱིར། འདོད་ན། དེ་ཆོས་ཅན། གཉིས་སུ་མེད་པའི་ཡེ་ཤེས་དེའི་རྒྱུ་ཅན་གྱི་འབྲས་བུས་ཉེ་བར་མཚོན་པ་དེ་ལ་ནི། དང་པོ་ཞེས་བྱ་བར་བརྗོད་དོ། །ཞེས་པའི་དངོས་བསྟན་གྱི་ཉེ་བར་མཚོན་བྱའི་ཆོས་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དེའི་དངོས་བསྟན་གྱི་ཉེ་བར་མཚོན་བྱེད་ཀྱི་ཆོས་ཡིན་པའི་ཕྱིར་ཏེ། རྒྱུ་ཅན་གྱི་འབྲས་བུ་ཞེས་པའི་དངོས་བསྟན་གྱི་འབྲས་བུ་ཡིན་པའི་ཕྱིར། མ་གྲུབ་ན། དེར་ཐལ། དང་པོའི་མཉམ་གཞག་ཡེ་ཤེས་ཀྱི་འབྲས་བུར་གྱུར་པའི་ས་དང་པོའི་རྗེས་ཐོབ་ཡེ་ཤེས་ཡིན་པའི་ཕྱིར། ཁྱབ་སྟེ། འགྲེལ་པ་དེའི་དངོས་བསྟན་གྱི་གཉིས་སུ་མེད་པའི་ཡེ་ཤེས་དང་འབྲས་བུ་རྣམས་ལ་ངོས་འཛིན་རེ་བྱེད་རིགས་པའི་ཕྱིར། དེས་ན་བྱང་སེམས་ཀྱི་ས་ཡིན་ན། མཉམ་གཞག་ཡེ་ཤེས་ཡིན་པས་ཁྱབ་སྟེ། ས་དང་པོའི་མཉམ་རྗེས་གཉིས་ཀྱི་ནང་ནས་མཉམ་གཞག་ཉིད་ས་དང་པོར་བསྟན་པའི་ཕྱིར་ཏེ། དཀའ་འགྲེལ་ལས། ཟག་མེད་ཡེ་ཤེས་དང་པོ་རབ་དགར་བསྟན། །ཞེས་དང༌། རྗེས་ཐོབ་དེས་སྔར་གྱི་མཉམ་གཞག་དེ་ཉིད་ས་དང་པོར་མཚོན་པས་ཞེས་གསུངས་པའི་ཕྱིར། མཉམ་གཞག་ཡེ་ཤེས་དེ་ས་ཡིན་པའི་རྒྱུ་མཚན་ཡང༌། གཞུང་ལུགས་ ༼༥༢༽ ཚད་ལྡན་དག་ལས། རྗེས་ཐོབ་ཀྱི་ཡོན་ཏན་གྱི་ལྡོག་ཆའི་སྒོ་ནས་སར་བཤད་པ་ཡིན་གྱི། རྗེས་ཐོབ་ཡེ་ཤེས་ས་ཡིན་པ་ལ་རྒྱུ་མཚན་དང་བཤད་ཚོད་ཅི་ཡང་མེད་དོ། །ཚུལ་འདི་ལ་བརྟེན་ནས་ཐེག་ཆེན་ཐུན་མོང་མ་ཡིན་པའི་བཤད་སྲོལ་རང་རྐང་ལ།

སངས་རྒྱས་ཐོབ་ཁ་མའི་བྱང་སེམས་ཀྱི་རྒྱུན་མཐའ་མའི་ཡེ་ཤེས་དེ་ཡང་ས་མ་ཡིན་ཏེ། རང་གི་རྟོགས་པ་ཕྱི་མའི་རྟེན་མི་བྱེད་པའི་ཕྱིར། གཉིས་པ་དེའི་ཡོན་ཏན་བཤད་པ་ལ། མིང་འཕོ་བའི་ཡོན་ཏན། དོན་ཐོབ་པའི་ཡོན་ཏན། དཔེས་བསྟན་པའི་ཡོན་ཏན། གཞན་ཟིལ་གྱིས་གནོན་པའི་ཡོན་ཏན། ཕར་ཕྱིན་ལྷག་པའི་ཡོན་ཏན་དང་ལྔ། དང་པོ་ནི། གནས་སྐབས་གསུམ་དུ་ཕྱེ་བའི་བྱང་ཆུབ་སེམས་དཔའ་དང༌། ལྟ་བའི་སྒོ་ནས་བཞག་པའི་བྱང་ཆུབ་སེམས་དཔའ་དང༌། དོན་དམ་པའི་སེམས་བསྐྱེད་ཐོབ་པའི་བྱང་ཆུབ་སེམས་དཔའ་རྣམས་དོན་གཅིག་ཅིང༌། དེ་རྣམས་ནི་ས་དང་པོ་ཐོབ་པ་ཡན་ཆད་དུ་ཡོད་ཀྱི། སོ་སྐྱེའི་གནས་སྐབས་སུ་ནི་མེད་དེ། དེ་ནས་བཟུང་སྟེ་དེ་ནི་ཐོབ་པར་གྱུར་པ་ཡིས། །བྱང་ཆུབ་སེམས་དཔའ་ཞེས་བྱའི་སྒྲ་ཉིད་ཀྱིས་བསྙད་དོ། །ཞེས་གསུངས་པའི་ཕྱིར། སྤྱོད་པའི་སྒོ་ནས་བཞག་པའི་བྱང་ཆུབ་སེམས་དཔའ་ནི། ཐེག་ཆེན་ལམ་དུ་ཞུགས་མ་ཐག་པ་ནས་རྒྱུན་མཐའི་བར་ན་ཡོད་པ་ཡིན་ཏེ། སྤྱོད་པ་ཐེག་ཆེན་སེམས་བསྐྱེད་རྒྱུད་ལ་སྐྱེས་པའི་བྱང་སེམས་ལ་དེར་འཇོག་པའི་ཕྱིར། གཉིས་པ་ནི། དོན་དམ་བྱང་སེམས་ཀྱི་སྒོ་ནས་ཡབ་དེ་བཞིན་གཤེགས་པའི་ ༼༥༣༽ རིགས་སུ་སྐྱེས་པ་དང༌། མཐོང་སྤང་ཀུན་སྦྱོར་གསུམ་སླར་མི་སྐྱེ་བའི་ཆོས་ཅན་དུ་བྱས་པའི་ཚུལ་གྱིས་སྤངས་པ་དང༌། ཐུན་མོང་མ་ཡིན་པའི་དགའ་བ་མཆོག་དང་ལྡན་པ་སོགས་དང༌། མི་ཁོམས་པའི་གནས་སུ་སྐྱེ་བ་རྒྱུན་ཆད་པ་དང༌། སོ་སོའི་སྐྱེ་བོའི་ས་ལས་འདས་པ་རྣམས་ནི་ས་འདིའི་ཡོན་ཏན་ཡིན་ཏེ། འདི་ནི་དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་སྟེ། །ཞེས་པ་ནས། དེའི་ཚེ་འདི་ནི་སོ་སོ་སྐྱེ་བོའི་ས་རྣམས་ཐམས་ཅད་ཟད། །ཅེས་པའི་བར་འདི་གསུངས་པའི་ཕྱིར། མི་ཁོམས་པར་སྐྱེ་བ་ནི་སྤྱིར་ཐེག་ཆེན་གྱི་སྦྱོར་ལམ་དྲོད་ནས་སྤངས་པ་ཡིན་ཏེ། ཐེ་ཚོམ་མི་དལ་ཟད་པ་དང༌། །ཞེས་གསུངས་པའི་ཕྱིར། འདིར་ས་དང་པོའི་ཡོན་ཏན་དུ་བཤད་པ་ནི།

ངན་སོང་དུ་སྐྱེ་བའི་རྒྱུ་ལས་ཉོན་རྩ་བ་ནས་སྤངས་པའི་ཡོན་ཏན་དེ་ས་དང་པོ་ནས་ཐོབ་པ་ལ་དགོངས་པར་སེམས་སོ། །གསུམ་པ་ནི། དེ་ལྟར་ས་དང་པོ་པས་མཐོང་སྤང་ཀུན་སྦྱོར་སྤངས་པ་སོགས་ཀྱི་ཡོན་ཏན་ཐོབ་ཚུལ་འདི་ནི་འཕགས་པ་བརྒྱད་པ་རྒྱུན་ཞུགས་འབྲས་གནས་ཀྱི་ཡོན་ཏན་ཐོབ་ཚུལ་དང་མཚུངས་པ་ཡིན་ཏེ། རྒྱུན་ཞུགས་འབྲས་གནས་དེས་ཀྱང་འབྲས་བུ་དང་པོ་ཐོབ་པ་དང་རྗེས་སུ་མཐུན་པའི་ཡོན་ཏན་མཐོང་སྤང་ཀུན་སྦྱོར་སྤངས་པ་དང༌། འབྲས་བུ་གཉིས་པར་གནོན་པར་བྱེད་ཅིང་གསུམ་པ་སོགས་སུ་འགྲོ་བར་འགྱུར་བ་དང༌། ངན་སོང་དུ་སྐྱེ་བ་ལེན་པ་སྤངས་པ་སོགས་ཀྱི་སྤངས་རྟོགས་ཀྱི་ཡོན་ཏན་ཐོབ། ༼༥༤༽ དེ་བཞིན་དུ་ས་དང་པོ་པ་འདིས་ཀྱང་ས་དང་པོ་ཐོབ་པ་དང་རྗེས་སུ་མཐུན་པའི་སྤངས་རྟོགས་ཀྱི་ཡོན་ཏན་སྔར་བཤད་པ་དེ་དག་ཐོབ་འདུག་པའི་ཕྱིར། དེ་སྐད་དུ། འདི་ནི་འཕགས་པ་བརྒྱད་པ་ཇི་ལྟ་དེ་ལྟར་ཉེ་བར་བསྟན། །ཞེས་དང༌། དེའི་རང་འགྲེལ་ལས། །མདོར་ན་འཕགས་པ་རྒྱུན་དུ་ཞུགས་པ་རང་དང་རྗེས་སུ་མཐུན་པའི་འཕགས་པའི་ཆོས་རྟོགས་པ་ལས་སྐྱོན་དང་བྲལ་ཞིང་ཡོན་ཏན་འབྱུང་བར་འགྱུར་བ་དེ་བཞིན་དུ། བྱང་ཆུབ་སེམས་དཔའ་འདི་ལ་ཡང་ས་རྟོགས་པ་ལས་རང་དང་འཚམས་པའི་ཡོན་ཏན་འབྱུང་བ་དང༌། སྐྱོན་ཟད་པར་རྒྱུན་དུ་ཞུགས་པའི་དཔེའི་སྒོ་ནས་ཡོངས་སུ་གསལ་བར་བྱས་པ་ཡིན་ནོ། །ཞེས་གསུངས་སོ། །འདི་ནི་ཉན་ཐོས་པ་དག་ཁྱད་གཞི་ས་དང་པོ་མེད་པས་དེའི་ཡོན་ཏན་ག་ལ་ཡོད་སྙམ་པའི་ལོག་རྟོག་བཟློག་པའི་ཕྱིར་ཉན་ཐོས་པ་རང་ལ་གྲགས་པའི་འབྲས་བུ་དང་པོ་དང་དཔེ་སྦྱར་ནས་ས་དང་པོའི་ཡོན་ཏན་བསྒྲུབ་པ་ཡིན་ཏེ། ཉན་ཐོས་ས་བརྒྱད་དང་དཔེ་སྦྱར་ནས་བྱང་སེམས་ཀྱི་ས་བཅུ་ཡོད་པར་སྒྲུབ་པ་བཞིན་ནོ། །འདིར་རྒྱུན་ཞུགས་འབྲས་གནས་ལ་འཕགས་པ་བརྒྱད་པར་འཇོག་པ་ནི། དགྲ་བཅོམ་ཞུགས་པ་ནས་ཡས་རིམ་བཞིན་བགྲངས་པའི་དབང་དུ་བྱས་པ་ཡིན་ཏེ། དགྲ་བཅོམ་ཞུགས་གནས། ཕྱིར་མི་འོང་ཞུགས་གནས།

ཕྱིར་འོང་ཞུགས་གནས། རྒྱན་ཞུགས་ཞུགས་གནས་རྣམས་ལ་ཟུང་བཞི་ཡ་བརྒྱད་དུ་འཇོག་པའི་ཕྱིར། ༼༥༥༽ རྗེ་ཙོང་ཁ་པ་སོགས་རྒྱུན་ཞུགས་ཞུགས་པ་འདིའི་དངོས་བསྟན་གྱི་འཕགས་པ་བརྒྱད་པ་ཡིན་གསུངས་པ་མི་འཐད་དེ། འོ་ན་དེ་ཆོས་ཅན། རྒྱུན་ཞུགས་ཡིན་པར་ཐལ། འདིའི་དངོས་བསྟན་གྱི་འཕགས་པ་བརྒྱད་པ་ཡིན་པའི་ཕྱིར། ཁྱབ་སྟེ། རང་འགྲེལ་ལས། འཕགས་པ་རྒྱུན་དུ་ཞུགས་པ་ཞེས་དང༌། རྒྱུན་དུ་ཞུགས་པའི་དཔེའི་སྒོ་ནས་ཞེས་གསུངས་པ་དེ་འཐད་པའི་ཕྱིར། འདོད་ན། དེ་ཆོས་ཅན། རྒྱུན་ཞུགས་མ་ཡིན་པར་ཐལ། རྒྱུན་ཞུགས་ཞུགས་པ་ཡིན་པའི་ཕྱིར། འདི་ལ་ཁྱབ་པ་མེད་གསུངས་ན་ཧ་ཅང་ཐལ་ལོ། །བཞི་པ་ཟིལ་གྱིས་གནོན་པའི་ཡོན་ཏན་ལ་དངོས་དང༌། འཕྲོས་དོན་གཉིས། དང་པོ་ནི། ས་གཉིས་པ་སོགས་སུ་ས་དང་པོ་ལ་གནས་པས་ཀྱང་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་ཡིན་ཏེ། དོན་དམ་སེམས་བསྐྱེད་ཀྱི་སྟོབས་ཀྱིས་ཉན་རང་ཟིལ་གྱིས་གནོན་ནུས་པའི་ཕྱིར། བློ་གྲོས་ཀྱི་སྟོབས་ཀྱིས་ཉན་རང་ཟིལ་གྱིས་གནོན་མི་ནུས་ཏེ། ཉེར་ལེན་གྱི་ཕུང་པོ་རང་བཞིན་མེད་པར་རྟོགས་པའི་བློ་གྲོས་ཉན་རང་ལ་ཡང་ཡོད་པའི་ཕྱིར། ས་བདུན་པ་རིང་དུ་སོང་བ་ཐོབ་པ་ན་ཉན་རང་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་ཡིན་ཏེ། རིང་དུ་སོང་བའི་ཚེ་བློ་གྲོས་ནར་སོན་པས་རང་གི་ཡུལ་ཤེས་པའི་ཆེ་བ་ལ་གནས་པའི་ཕྱིར། དེ་སྐད་དུ། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། ༼༥༦༽ དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི། སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཀྱཻ་རྒྱལ་བའི་སྲས་དག

དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཞེས་དང༌། དེའི་དོན་འཇུག་པ་ལས། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང༌། །ཐུབ་དབང་གསུང་སྐྱེས་དང་བཅས་རང་སངས་རྒྱས་རྣམས་ནི། །བསོད་ནམས་དག་གི་དབང་གིས་ཕམ་བྱས་རྣམ་པར་འཕེལ། །དེ་ནི་རིང་དུ་སོང་བར་བློ་ཡང་ལྷག་པར་འགྱུར། །ཞེས་གསུངས་སོ། །འོ་ན་བྱང་སེམས་ཚོགས་སྦྱོར་བས་ཉན་རང་ཟིལ་གྱིས་གནོན་མི་ནུས་སམ་ཞེ་ན། དོན་དམ་སེམས་བསྐྱེད་ཀྱི་སྟོབས་ཀྱིས་ཟིལ་གྱིས་མི་གནོན་ཡང༌། ཀུན་རྫོབ་སེམས་བསྐྱེད་ ༼༥༧༽ ཀྱི་སྟོབས་ཀྱིས་ཟིལ་གྱིས་གནོན་པས་ན། དེ་དག་གིས་ཀྱང་ཉན་རང་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ཞེས་བྱ་སྟེ། རང་འགྲེལ་དུ། དཀོན་མཆོག་སྤྲིན་གྱི་མདོ་དྲངས་པ་ལས། རིགས་ཀྱི་བུ་འདི་ལྟ་སྟེ། དཔེར་ན་འཁོར་ལོས་བསྒྱུར་བའི་རྒྱལ་པོ་ནི་མིའི་མདོག་ལས་ནི་འདས་ལ། ལྷའི་མདོག་ནི་མ་ཐོབ་པ་ཡིན་ཏེ། དེ་བཞིན་དུ་བྱང་ཆུབ་སེམས་དཔའ་ཡང་འཇིག་རྟེན་པ་དང༌། ཉན་ཐོས་དང་རང་སངས་རྒྱས་ཀྱི་ས་ཐམས་ཅད་ལས་ཤིན་ཏུ་འདས་ལ། དོན་དམ་པའི་བྱང་ཆུབ་སེམས་དཔའི་ས་ནི་མ་ཐོབ་པ་ཡིན་ནོ། །ཞེས་གསུངས་པའི་ཕྱིར། དེས་ན་མར་ངོའི་ཚེས་བཅུ་བཞིའི་ཟླ་བའི་དཔེས་མཚོན་པའི་བྱང་སེམས། ལྗོན་ཤིང་གི་ས་བོན་ས་འོག་ཏུ་བཅུག་ནས་མྱུ་གུ་མ་ཐོན་པའི་གནས་སྐབས་ཀྱི་དཔེས་མཚོན་པའི་བྱང་སེམས། མོས་སྤྱོད་ཀྱི་གནས་སྐབས་ཀྱི་བྱང་སེམས། ས་མ་ཐོབ་པའི་བྱང་སེམས་རྣམས་དོན་གཅིག དེ་བཞིན་དུ་ཡར་ངོའི་ཟླ་བ་ཚེས་པའི་དཔེས་མཚོན་པའི་བྱང་སེམས།

ས་བོན་གྱི་ཤུན་པ་བཅད་ནས་མྱུ་གུ་སྐྱེས་པའི་གནས་སྐབས་ཀྱི་དཔེས་མཚོན་པའི་བྱང་སེམས། ནམ་མཁའ་ལྡིང་གི་ཕྲུ་གུ་སྒོ་ངའི་སྦུབས་ནས་ཕྱིར་འཐོན་པའི་གནས་སྐབས་ཀྱི་དཔེས་མཚོན་པའི་བྱང་སེམས། འཁོར་ལོས་བསྒྱུར་བའི་རྒྱལ་པོའི་སྲས་མའི་མངལ་ནས་ཕྱིར་བཙས་པའི་གནས་སྐབས་ཀྱི་དཔེས་མཚོན་པའི་བྱང་སེམས། ས་ཐོབ་པའི་གནས་སྐབས་ཀྱི་བྱང་སེམས། ༼༥༨༽ བྱང་སེམས་འཕགས་པ་རྣམས་དོན་གཅིག་པ་ཡིན་ཏེ། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ་ཞེས་སོགས་སྔར་དྲངས་པ་དང༌། འཕགས་པ་བྱམས་པའི་རྣམ་པར་ཐར་པ་ལས། དཔེར་ན་རྒྱལ་པོའི་བུ་སྐྱེས་ནས་རིང་པོར་མ་ལོན་པ་རྒྱལ་པོའི་མཚན་དང་ལྡན་པ་ནི། ཞེས་པ་ནས། དཔེར་ན་ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་གཤོག་པའི་རླུང་གི་ཤུགས་དང༌། ཞེས་སོགས་དཔེ་དོན་སྦྱར་ནས་རྒྱས་པར་གསུངས་པ་དང༌། ཆོས་དབྱིངས་བསྟོད་པ་ལས། ཇི་ལྟར་ཚེས་པའི་ཟླ་བ་ལ། །རིམ་གྱིས་རིམ་གྱིས་འཕེལ་བ་ལྟར། །དེ་བཞིན་ས་ལ་ཞུགས་རྣམས་ཀྱི། །ཆོས་ཀྱི་སྐུ་ཡང་འཕེལ་བར་སྣང༌། །ཞེས་དང༌། རྒྱུད་བླ་མ་ལས། ཇི་ལྟར་མྱུག་སོགས་རིམ་སྐྱེས་པས། །ས་བོན་ཤུན་པ་གཅོད་པ་ལྟར། །དེ་བཞིན་མཐོང་ལམ་རིམ་སྐྱེས་པས། །མཐོང་སྤང་རྣམས་ནི་ལྡོག་པར་བྱེད། །ཅེས་གསུངས་པའི་ཕྱིར། འཁོར་ལོས་བསྒྱུར་བའི་རྒྱལ་པོའི་བུ་སྐྱེས་མ་ཐག་པའི་དཔེས་མཚོན་པའི་བྱང་སེམས་ནི། ས་དང་པོ་པ་ལ་བྱེད་རིགས་པ་ཡིན་ཏེ། དེའི་དཔེས་མཚོན་པའི་བྱང་སེམས་དོན་དམ་སེམས་བསྐྱེད་ཐོབ་མ་ཐག་པའི་བྱང་སེམས་ཡིན་པའི་ཕྱིར་ཏེ། མདོ་སྡེ་ས་བཅུ་པ་ལས། དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས། ཞེས་གསུངས་པའི་སེམས་བསྐྱེད་མ་ཐག་པ་དེ་དོན་དམ་བྱང་ཆུབ་ 

༼༥༩༽ ཀྱི་སེམས་བསྐྱེད་མ་ཐག་པ་ལ་བྱེད་རིགས་པའི་ཕྱིར། བྱམས་པའི་རྣམ་ཐར་ལས་གསུངས་པའི་རྒྱལ་པོའི་བུ་སྐྱེས་ནས་རིང་པོ་མ་ལོན་པ་དང༌། ནམ་མཁའ་ལྡིང་གི་དབང་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་དཔེས་མཚོན་པའི་བྱང་སེམས་ནི། ས་དང་པོ་ནས་ས་དྲུག་པ་མན་ཆད་ཀྱི་བྱང་སེམས་ཐམས་ཅད་ཡིན་ཏེ། དེ་དག་སྐྱེས་ནས་རིང་པོར་ལོན་པའི་དཔེས་མཚོན་པའི་བྱང་སེམས་ནི་ས་བདུན་པ་རིང་དུ་སོང་བ་ཐོབ་པ་ནས་འཇོག་པར་རིགས་པས་གྲུབ་པའི་ཕྱིར་དང༌། ས་བཅུ་པ་ལས་ཀྱང༌། དཔེ་འཆད་པའི་ཚེ་ནམ་དེ་ནར་སོན་པ་དེའི་ཚེ་ཞེས་དང༌། དོན་གྱི་ཚེ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་ཞེས་གསུངས་པའི་ཕྱིར། ཁ་ཅིག འཇུག་པའི་དངོས་བསྟན་གྱི་བྱང་སེམས་ཡིན་ན། བྱང་སེམས་འཕགས་པ་ཡིན་པས་ཁྱབ་སྟེ། སེམས་བསྐྱེད་བཅུ་པོ་རང་རང་གི་དངོས་བསྟན་གྱི་བྱང་སེམས་ལ། ས་དང་པོ་པ་སོགས་དེ་དང་དེ་ཡིན་པས་ཁྱབ་པའི་ཕྱིར་ཟེར་བ་མི་འཐད་དེ། འོ་ན་སློང་བ་པོ་ལ་རང་གི་ལུས་ལས་ཤ་བཅད་ནས་བྱིན་པའི་ཚེ་ལུས་ཚ་ཞིང་ན་བའི་སྡུག་བསྔལ་དང་ལྡན་པའི་བྱང་སེམས་ཆོས་ཅན། བྱང་སེམས་འཕགས་པ་ཡིན་པར་ཐལ། འཇུག་པའི་དངོས་བསྟན་གྱི་བྱང་སེམས་ཡིན་པའི་ཕྱིར། མ་གྲུབ་ན། དེར་ཐལ། སེམས་བསྐྱེད་དང་པོའི་དངོས་བསྟན་གྱི་བྱང་སེམས་ཡིན་པའི་ཕྱིར་ཏེ། ལུས་བཅད་སྟེར་ཞིང་བདག་གི་སྡུག་བསྔལ་གྱིས། །ཞེས་ ༼༦༠༽ པའི་དངོས་བསྟན་གྱི་བྱང་སེམས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ལུས་རང་བཞིན་མེད་པར་མངོན་སུམ་དུ་རྟོགས་པའི་བྱང་སེམས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ལ་ལུས་ཚ་ཞིང་ན་བའི་སྡུག་བསྔལ་འབྱུང་བར་མི་འཐད་པར་ཐལ། འདོད་པ་དེའི་ཕྱིར། དེས་ན་བྱང་སེམས་སོ་སྐྱེའི་གནས་སྐབས་སུ་སྙིང་རྗེ་ལ་བརྟན་པ་ཐོབ་པ་འགའ་ཞིག་གིས་ལུས་ལས་ཤ་བཅད་ནས་སློང་བ་པོ་ལ་བྱིན་པའི་ཚེ་ལུས་རང་བཞིན་མེད་པར་མངོན་སུམ་དུ་མ་རྟོགས་པས་སྡུག་བསྔལ་འབྱུང་ཡང་སྙིང་རྗེའི་དབང་གིས་འགྱོད་པར་ཡང་མི་འགྱུར་ཞིང༌།

སེམས་ཅན་སྡུག་བསྔལ་བ་དག་གི་དོན་བྱེད་པ་ལ་ཆེས་བརྩོན་འགྲུས་བརྩམ་པར་འགྱུར་བ་ཡིན་ཏེ། ལུས་བཅད་སྟེར་ཞིང་བདག་གི་སྡུག་བསྔལ་གྱིས། །གཞན་དག་རྣམས་ཀྱི་དམྱལ་བ་ལ་སོགས་པའི། །སྡུག་བསྔལ་རང་རིག་ཉིད་དུ་མཐོང་ནས་ནི། །དེ་གཅད་བྱ་ཕྱིར་མྱུར་དུ་བརྩོན་འགྲུས་རྩོམ། །ཞེས་དང༌། རང་འགྲེལ་ལས། ཆགས་པ་མེད་པའི་གནས་སྐབས་མ་ཐོབ་པ་གང་ཞིག་ལུས་གནས་པ་དང་འགལ་བའི་ཡུལ་ཡང་དག་པར་བབས་པས། ལུས་ཀྱི་སྡུག་བསྔལ་གདོན་མི་ཟ་བར་འབྱུང་བ་དེའི་ཚེ་ཡང་སེམས་ཅན་གྱི་དོན་བྱ་བ་དག་ལ་ཆེས་ལྷག་པར་འཇུག་པའི་རྒྱུ་ཉིད་དུ་གནས་པ་ཡིན་ནོ། །ཞེས་གསུངས་པའི་ཕྱིར། སྙིང་རྗེའི་སེམས་གོམས་པ་ཕུལ་དུ་ཕྱིན་པ་མེད་ན་ཕྱིས་འགྱོད་པར་འགྱུར་སྲིད་ ༼༦༡༽ པས་ལུས་བཏང་མི་བཏང་རང་གི་རྟོགས་པ་དང་སྦྱར་ནས་བྱ་དགོས་པ་ནི་གནད་ཀྱི་དོན་ཡིན་ཏེ། སྤྱོད་འཇུག་ལས། སྙིང་རྗེའི་བསམ་པ་མ་དག་པར། །ལུས་འདི་གཏང་བར་མི་བྱ་སྟེ། །ཅི་ནས་འདི་དང་གཞན་དུ་ཡང༌། །དོན་ཆེན་འགྲུབ་པའི་རྒྱུར་གཏང་ངོ༌། །ཞེས་གསུངས་པའི་ཕྱིར། གཉིས་པ་འཕྲོས་དོན་ལ། དོན་གསུམ་སྟེ། ཉན་རང་གིས་ཆོས་ཀྱི་བདག་མེད་རྟོགས་པ་ལུང་རིགས་ཀྱིས་སྒྲུབ་པ། རང་རྒྱུད་པའི་རྩོད་པ་ལུང་རིགས་དང་འགལ་བར་བསྟན་པ། ཉན་རང་གིས་ཆོས་ཀྱི་བདག་མེད་མཐའ་དག་རྟོགས་མ་རྟོགས་ཀྱི་མཐའ་དཔྱད་པའོ། །དང་པོ་ནི། སྔར་གྱི་མདོ་སྡེ་ས་བཅུ་པའི་ལུང་དེ་ལས་ཉན་རང་འཕགས་པས་རང་རྒྱུད་ཀྱིས་བསྡུས་པའི་ཕུང་ཁམས་སྐྱེ་མཆེད་ཀྱི་ཆོས་ཐམས་ཅད་རང་བཞིན་མེད་པར་མངོན་སུམ་དུ་རྟོགས་པ་གསལ་བར་ངེས་ཏེ། གལ་ཏེ་དེ་ལྟར་མ་ཡིན་ན་རིགས་པའི་གནོད་བྱེད་ཡོད་པའི་ཕྱིར། དེ་སྐད་དུ། རང་འགྲེལ་ལས། ལུང་འདི་ལས་ནི་ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཐམས་ཅད་རང་བཞིན་མེད་པར་ཤེས་པ་ཡང་ཡོད་དོ་ཞེས་བྱ་བར་གསལ་བར་ངེས་ཏེ། དེ་ལྟར་མ་ཡིན་ན་ཞེས་གསུངས་སོ། །རིགས་པ་ཇི་ལྟ་བུ་ཞེ་ན། ས་དང་པོ་པས་ཀྱང་ཉན་རང་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ།

ཉན་རང་གིས་ཕུང་ཁམས་སྐྱེ་མཆེད་ཀྱི་དངོས་པོ་རྣམས་རང་བཞིན་མེད་པར་མངོན་སུམ་དུ་མ་རྟོགས་ ༼༦༢༽ པའི་ཕྱིར། དཔེར་ན་འདོད་པ་ལ་འདོད་ཆགས་དང་བྲལ་བའི་འཇིག་རྟེན་པ་བཞིན་ནོ། །ཡང་ཉན་རང་གིས་ཅི་ཡང་མེད་མན་ཆད་ལ་ཆགས་བྲལ་བྱས་པའི་ཕྱི་རོལ་པ་བཞིན་དུ་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་མ་སྤངས་པར་ཐལ། གཟུགས་སོགས་རང་གི་ངོ་བོ་ལ་བདེན་པར་དམིགས་པའི་ཕྱིར། ཡང་ཉན་རང་གིས་གང་ཟག་གི་བདག་མེད་ཀྱང་མ་རྟོགས་པར་ཐལ། གང་ཟག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་ཏེ། ཕུང་པོ་བདེན་མེད་དུ་མ་རྟོགས་པའི་ཕྱིར། རིགས་པ་དེ་རྣམས་ལ་ཁྱབ་འབྲེལ་ཡང་ཡོད་དེ། རིན་ཆེན་ཕྲེང་བ་ལས། ཇི་སྲིད་དུ་ཕུང་པོ་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པས། །འཁོར་བའི་དཀྱིལ་འཁོར་འགལ་མེ་ཡི། །འཁོར་ལོ་ལྟ་བུར་ཕན་ཚུན་གྱི། །རྒྱུ་ཅན་འདི་ནི་འཁོར་བར་འགྱུར། །དེ་ནི་རང་གཞན་གཉིས་ཀ་དང༌། །དུས་གསུམ་ཉིད་དུ་མ་མཐོང་ཕྱིར། །ངར་འཛིན་པ་ནི་ཟད་པར་འགྱུར། །དེ་ནས་ལས་དང་སྐྱེ་བ་ཡང༌། །ཞེས་གསུངས་པའི་ཕྱིར་དང༌། དེ་དག་གི་དོན་ཡང་ཕུང་པོ་བདེན་མེད་དུ་མ་རྟོགས་པར་དེ་ལ་བདེན་འཛིན་ཡོད་ན་ངར་འཛིན་པའི་འཇིག་ལྟ་འབྱུང་ཞིང༌། དེས་ཉོན་མོངས་བསྐྱེད་ཅིང་ལས་བསགས་ནས་འཁོར་བར་སྐྱེ་བ་འབྱུང་བ་དང༌། ཕུང་པོ་རང་གཞན་གཉིས་ཀ་དང་དུས་གསུམ་གང་དུའང་མ་རྙེད་ ༼༦༣༽ པར་བདེན་མེད་དུ་རྟོགས་ན་འཁོར་བའི་རྩ་བ་ངར་འཛིན་ཡང་ཟད་པར་འགྱུར་བས་འཁོར་བར་སྐྱེ་བ་མི་འབྱུང་ཞེས་པའི་གོ་དོན་ཡིན་པའི་ཕྱིར། ཡང་དེ་བཞིན་དུ་ཉན་རང་གིས་འབྱུང་བ་དང་འབྱུང་འགྱུར་གང་རུང་གིས་བསྡུས་པའི་གཟུགས་དབང་པོ་ལྔ་དང༌། དོན་ལྔ་སྟེ་བཅུ་དང༌། རྣམ་ཤེས་དང་ཚོར་བ་ལ་སོགས་པའི་ཕུང་པོ་ལྔ་བདེན་མེད་དུ་རྟོགས་པ་ལ་བརྟེན་ཐར་པ་མྱང་འདས་ཐོབ་པར་བཤད་པ་ཡིན་ཏེ།

རིན་ཆེན་ཕྲེང་བ་ལས། ཇི་ལྟར་མིག་ནི་འཁྲུལ་པ་ཡིས། །འགལ་མེའི་འཁོར་ལོ་འཛིན་བྱེད་པ། །དེ་བཞིན་དབང་པོ་རྣམས་ཀྱིས་ནི། །ད་ལྟའི་ཡུལ་དག་འཛིན་པར་བྱེད། །དབང་པོ་དང་ནི་དབང་དོན་རྣམས། །གལ་ཏེ་འབྱུང་ལྔའི་རང་བཞིན་འདོད། །འབྱུང་བ་སོ་སོར་དོན་མེད་པས། །འདི་དག་དོན་དུ་དོན་མེད་དོ། །ཞེས་པ་ནས། དེ་ལྟར་ཡང་དག་ཇི་བཞིན་དུ། །འགྲོ་བ་དོན་མེད་ཤེས་ནས་ནི། །རྒྱུ་མེད་པ་ཡི་མེ་བཞིན་དུ། །གནས་མེད་ལེན་མེད་མྱ་ངན་འདའ། །ཞེས་པའི་བར་ཚིགས་བཅད་དགུ་གསུངས་པའི་ཕྱིར་དཀའ་འགྲེལ་སྤར་མ་ལས་ཚིགས་བཅད་བཅུ་དགུ་ཞེས་འབྱུང་ཡང༌། བཅུ་ཞེས་པ་ཡི་གེ་པས་ལྷག་པ་ཡིན་ནོ། །ལུང་འདི་དག་ཉན་རང་གི་དབང་དུ་བྱས་ནས་གསུངས་པ་ཡིན་ཏེ། གནས་མེད་ལེན་མེད་མྱ་ངན་འདའ། །ཞེས་པའི་མཇུག་ཐོག་ཁོ་ནར། དེ་ལྟར་བྱང་ཆུབ་སེམས་དཔས་ཀྱང༌། །མཐོང་ནས་བྱང་ཆུབ་ངེས་པར་འདོད། །འོན་ ༼༦༤༽ ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་ཉིང་མཚམས་སྦྱོར། །ཞེས་གསུངས་པའི་ཕྱིར། ཉན་རང་གིས་དེ་ལྟར་རྟོགས་པ་ཉན་ཐོས་ལ་བསྟན་པའི་མདོའི་དགོངས་པ་ཡང་ཡིན་ཏེ། ཉན་ཐོས་རྣམས་ཀྱིས་ཉོན་སྒྲིབ་སྤང་བར་བྱ་བའི་ཕྱིར་དུ་མདོ་ལས། གཟུགས་ནི་དབུ་བ་བརྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་སྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་གསུངས་པའི་ཕྱིར། མདོའི་དོན་དེ་ཉིད་རྩ་ཤེ་ལས་ཀྱང་བཤད་པ་ཡིན་ཏེ། ཐེག་པ་ཆེ་ལས་སྐྱེ་མེད་བསྟན། །གཞན་གྱི་ཟད་པ་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པས་དེ་ཕྱིར་བཟོད་པར་གྱིས། །ཞེས་དང༌། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམས་ངག་ལས་ནི་ཡོད་པ་དང༌། །མེད་པ་གཉིས་ཀ་དགག་པ་མཛད། །ཅེས་གསུངས་པའི་ཕྱིར། ཚིགས་བཅད་ཕྱི་མ་འདིས་ནི་ཉན་རང་གིས་ཆོས་གང་བདེན་མེད་དུ་རྟོགས་པ་དེ་ཡོད་མེད་གཉིས་ཀའི་མཐའ་དང་བྲལ་བར་རྟོགས་པར་བསྟན་པ་ཡིན་ཏེ།

ཉན་རང་གིས་ཉེར་ལེན་གྱི་ཕུང་པོ་བདེན་མེད་དུ་མངོན་སུམ་དུ་རྟོགས་པའི་ཚེ་བདེན་མེད་དུ་མངོན་པར་ཞེན་པ་མེད་པས་བདེན་མེད་ཀྱི་མཐའ་དང་བྲལ་བ་ཡང་རྟོགས་པའི་ཕྱིར་དང༌། རིགས་པ་དྲུག་ཅུ་པ་ལས། དངོས་དང་དངོས་མེད་ཡོངས་ཤེས་པ། །བདག་ཉིད་ཆེན་པོ་རྣམ་པར་གྲོལ། ། ༼༦༥༽ ཞེས་གསུངས་པར་ཐེག་པ་གསུམ་ཀའི་ཐུན་མོང་བའི་དབང་དུ་བྱས་ནས་འཆད་རིགས་པའི་ཕྱིར་ཏེ། གནད་འདི་འོག་ཏུ་ཅུང་ཟད་འཆད་པར་འགྱུར་རོ། །གཉིས་པ་ནི། སངས་རྒྱས་བསྐྱངས་ཀྱིས་རབ་བྱེད་ཉེར་བདུན་པའི་འགྲེལ་པར། ཐེག་དམན་གྱི་མདོར་ཆོས་ཐམས་ཅད་བདག་མེད་པར་གསུངས་པའི་དོན། ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པའི་དོན་དུ་བཤད་པ་ལ། ལེགས་ལྡན་བྱེད་ཀྱི་ཤེས་རབ་སྒྲོན་མེར། དེ་ལྟར་ཡིན་ན་ཐེག་ཆེན་བསྟན་པ་དོན་མེད་དུ་འགྱུར་བས་སོ། །ཞེས་པའི་རྩོད་པ་མཛད་ཅིང༌། དེའི་ལན་སློབ་དཔོན་འདིས་གནང་བར་བཞེད་པ་ཡིན་ཏེ། རང་འགྲེལ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པར་བསྟན་ན། དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་པ་དེའི་ལུགས་དེ་ཡང་འདི་ལྟར་རིགས་པ་དང་ལུང་དང་འགལ་བར་རྟོགས་སོ། །ཞེས་གསུངས་པའི་ཕྱིར། ལུང་རིགས་དང་འགལ་ཚུལ་ནི། ཁྱོད་ཀྱིས་ཐེག་ཆེན་བསྟན་པ་དོན་མེད་པར་ཐལ། ཉན་ཐོས་ཀྱི་ཐེག་པ་ལ་ཆོས་ཀྱི་བདག་མེད་བསྟན་པའི་ཕྱིར། ཞེས་པ་དེ་ལ་ཁྱབ་པ་མ་བྱུང་སྟེ། ཐེག་པ་ཆེན་པོ་ནི་ཆོས་ལ་བདག་མེད་པའི་ལྟ་བ་ཁོ་ན་སྟོན་བྱེད་མ་ཡིན་པའི་ཕྱིར་ཏེ། ཐེག་པ་ཆེན་པོ་ལས་ལྟ་བར་མ་ཟད་ས་དང་ཕ་རོལ་ཏུ་ཕྱིན་པ་ལ་སོགས་པའི་སྤྱོད་ཕྱོགས་ཀྱི་ཉམས་ལེན་ཡང་བསྟན་པའི་ཕྱིར་ཏེ། རིན་ཆེན་ ༼༦༦༽ ཕྲེང་བ་ལས། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། །སྤྱོད་པ་ཡོངས་བསྔོ་མ་བཤད་དེ། །བྱང་ཆུབ་སེམས་པར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་བཀའ་མ་སྩལ། །ཐེག་པ་ཆེ་ལས་བཀའ་སྩལ་པ། །དེ་ཕྱིར་མཁས་པ་རྣམས་ཀྱིས་ཟུངས། །ཞེས་གསུངས་པའི་ཕྱིར།

ཡང་གོང་གི་དེ་ལ་ཁྱབ་པ་མ་ངེས་པའི་ཤེས་བྱེད་གཞན་ཡང་ཡོད་དེ། ཆོས་ལ་བདག་མེད་པའི་ལྟ་བ་བརྗོད་བྱར་གསལ་བའི་ཕྱིར་ཡང་ཐེག་པ་ཆེན་པོ་བསྟན་པ་ཡིན་པའི་ཕྱིར་ཏེ། ཐེག་ཆེན་ལས་ཆོས་ཀྱི་བདག་མེད་རྒྱས་པར་བསྟན་ཅིང༌། ཉན་ཐོས་ཀྱི་ཐེག་པ་ལས་མདོར་བསྡུས་ཙམ་ཞིག་བསྟན་པའི་ཕྱིར། དེ་སྐད་དུ། ཀླུ་སྒྲུབ་ཞབས་ཀྱི་ཞལ་སྔ་ནས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཡི་ཕྱིར་ན་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་གསུངས་པ་ཡིན་ནོ། །འདི་དག་ནི་རང་འགྲེལ་ལས། ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་འབའ་ཞིག་སྟོན་པར་བྱེད་པ་མ་ཡིན་གྱི། འོ་ན་ཅི་ཞེ་ན། བྱང་ཆུབ་སེམས་དཔའ་རྣམས་ཀྱི་ས་དང༌། ཕ་རོལ་ཏུ་ཕྱིན་པ་དང༌། སྨོན་ལམ་དང༌། སྙིང་རྗེ་ཆེན་པོ་ལ་སོགས་པ་དང༌། ཡོངས་སུ་བསྔོ་བ་དང༌། ཚོགས་གཉིས་དང༌། བསམ་གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ། །ཞེས་པ་ནས་ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ། རྒྱས་པར་བསྟན་པ་བརྗོད་པར་འདོད་པ་ཉིད་ ༼༦༧༽ ཀྱི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཞེས་སོགས་ཀྱི་དོན་གོ་བདེ་བར་བཤད་པ་ཙམ་ཡིན་ནོ། །ཆོས་ཀྱི་བདག་མེད་གསལ་བའི་དོན་ནི། བརྗོད་བྱར་བསྟན་པའི་བརྗོད་བྱར་གསལ་བའི་ཆེད་དུ་ཐེག་པ་ཆེན་པོ་བསྟན་པར་སྒྲུབ་པ་ཡིན་ལ། ཆོས་ཀྱི་བདག་མེད་རྒྱས་པ་དང༌། ཚང་བ་ནི་དོན་གཅིག་པ་ཡིན་ཏེ། ཆོས་ཀྱི་བདག་མེད་རྒྱས་པར་བསྟན་པའི་ལུང་གི་ཤེས་བྱེད་དུ། དེ་ནི་ཚང་བར་བསྟན་པ་ལགས། །ཞེས་པའི་གཞུང་འདི་འདྲེན་པར་མཛད་འདུག་པའི་ཕྱིར། ཐེག་ཆེན་ལས་ཆོས་ཀྱི་བདག་མེད་རྒྱས་པ་དང་ཚང་བའི་གོ་དོན་ནི། རང་རྒྱུད་ཀྱིས་བསྡུས་པའི་ཕུང་ཁམས་སྐྱེ་མཆེད་རྣམས་བདེན་སྟོང་དུ་རྟོགས་པ་དེ་ཙམ་མ་ཡིན་པར། སྤྱིར་རང་རྒྱུད་གཞན་རྒྱུད་དང་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་བདེན་སྟོང་དུ་རྟོགས་པའི་ལྟ་བ་དེ་ཐེག་ཆེན་ལས་བསྟན་ཅིང༌།

དེ་ཐེག་ཆེན་ཁོ་ན་ལ་ཡོད་ཅེས་པའི་དོན་ཡིན་ཏེ། སྤྱིར་མཚན་མ་མེད་པའི་སྟོང་ཉིད་མ་རྟོགས་པར་ཐར་པའི་བྱང་ཆུབ་ཐོབ་པ་མེད་པའི་ཕྱིར་ན། ཐེག་ཆེན་གྱི་སྡེ་སྣོད་ལས། ཐེག་ཆེན་གྱི་བྱང་ཆུབ་ཐོབ་པའི་རྒྱུ་མཚན་མེདཾ་ཚང་བར་བསྟན་པ་ཡིན་པ་ནི། སྔར་དྲངས་མ་ཐག་པའི་ཀླུ་སྒྲུབ་ཀྱི་ལུང་དེའི་དོན་ཡིན་པའི་ཕྱིར། ཆོས་ཀྱི་བདག་མེད་མདོར་བསྡུས་པའི་དོན་ནི། ཐར་པ་ཐོབ་པའི་རྒྱུར་གྱུར་པའི་ཆོས་ལ་བདག་ ༼༦༨༽ མེད་པ་ཙམ་གྱི་ལྟ་བ་དེ་ལ་འཇོག་པ་ཡིན་ཏེ། ཉེར་ལེན་གྱི་ཕུང་པོས་བསྡུས་པའི་ཆོས་རྣམས་བདེན་མེད་དུ་རྟོགས་པ་ལ་ཆོས་ཀྱི་བདག་མེད་མདོར་བསྡུས་པ་རྟོགས་པར་འཇོག་པའི་ཕྱིར། མདོར་ན་ཐེག་ཆེན་ལས། འབྲས་བུ་བླ་ན་མེད་པའི་རྫོགས་པའི་བྱང་ཆུབ་ཐོབ་བྱར་བཞེད་པས་ཆོས་ཀྱི་བདག་མེད་རྒྱས་པར་བསྟན་པ་ཡིན་ཏེ། བླ་ན་མེད་པའི་བྱང་ཆུབ་ཐོབ་པ་ལ་ཇི་ལྟ་ཇི་སྙེད་ཀྱི་ཆོས་ཐམས་ཅད་ཀྱི་གནས་ལུགས་རྟོགས་དགོས་པའི་ཕྱིར། ཉན་ཐོས་ཀྱི་ཐེག་པ་ལས་རང་ཉིད་གཅིག་པུའི་དོན་དུ་ཐར་པ་ཙམ་ཐོབ་བྱར་བཞེད་པས། ཆོས་ཀྱི་བདག་མེད་རྒྱས་པར་མ་བསྟན་པ་ཡིན་ཏེ། ཐར་པ་ཙམ་དོན་དུ་གཉེར་བ་ལ་ཆོས་ཀྱི་བདག་མེད་རྒྱས་པར་བསྟན་པ་དོན་མེད་པའི་ཕྱིར་ཏེ། ཐར་པ་ཙམ་དོན་དུ་གཉེར་བས་ཆོས་ཀྱི་བདག་མེད་ཡོངས་སུ་རྫོགས་པ་མི་བསྒོམ་པར་བཤད་པའི་ཕྱིར། རྫོགས་པར་མི་བསྒོམ་པའི་གནད་ཀྱང་ཉན་རང་གི་རིགས་ཅན་གྱིས་ཉོན་སྒྲིབ་ཙམ་སྤོང་བ་དོན་དུ་གཉེར། ཤེས་སྒྲིབ་སྤོང་བ་དོན་དུ་མི་གཉེར་བས་ཉོན་སྒྲིབ་ཀྱི་གཉེན་པོར་གྱུར་པའི་ཆོས་ཀྱི་བདག་མེད་བསྒོམ་ལ། ཤེས་སྒྲིབ་ཀྱི་གཉེན་པོར་གྱུར་པའི་ཆོས་ཀྱི་བདག་མེད་མི་བསྒོམ་པ་ཡིན་ནོ། །གསུམ་པ་ཉན་རང་གིས་ཆོས་ཀྱི་བདག་མེད་མཐའ་དག་རྟོགས་མ་རྟོགས་ཀྱི་མཐའ་དཔྱད་པ་ལ། མཁས་པའི་བཞེད་པའི་རྣམ་གྲངས་འགོད་པ། དེ་ལ་འཐད་མི་འཐད་ཀྱི་ཆ་དབྱེ་བ། རང་ལུགས་ཟླ་བའི་དགོངས་པ་ཚུལ་བཞིན་དུ་བཤད་པ་དང་གསུམ།

དང་པོ་ནི། ༼༦༩༽ རང་རེ་ས་ཕྱོགས་པ་ཁ་ཅིག་ཉན་རང་གིས་གང་ཟག་གི་བདག་མེད་ཙམ་རྟོགས་ཤིང༌། ཆོས་ཀྱི་བདག་མེད་ཡེ་མ་རྟོགས་ལ། གང་ཟག་གི་བདག་མེད་དེ་ཡང་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ཙམ་ལ་འཇོག་པས་སྟོང་ཉིད་མཚན་ཉིད་པ་ཉན་རང་གིས་མ་རྟོགས་པར་བཞེད་ཅིང༌། རྗེ་ཙོང་ཁ་པའི་བཞེད་པས། ཐེག་གསུམ་གྱི་འཕགས་པས་ཆོས་ཐམས་ཅད་བདེན་སྟོང་དུ་རྟོགས་པ་ལ་ཁྱད་པར་མེད་ཅིང༌། མཐའ་ཕྱི་མ་ནི་འགོག་ཏུ་མི་རུང་བས་དེ་དང་བྲལ་བར་རྟོགས་པ་མེད་ལ། དེས་ན་ཐེག་པ་ཆེ་ཆུང་གི་རྟོགས་བྱའི་ལྟ་བ་ལ་ཁྱད་པར་མེད། དེའི་རྒྱུ་མཚན་ཡང་རྩ་ཤེ་སོགས་ཡབ་སྲས་ཀྱི་གཞུང་རྣམས་ལས། ཆོས་ཀུན་རང་གི་ངོ་བོས་སྟོང་པར་སྒྲུབ་པའི་རིགས་པའི་རྣམ་གཞག་མང་དུ་གསུངས་པ་རྣམས་ཐེག་པ་ཐུན་མོང་བའི་དབང་དུ་བྱས་པ་མ་གཏོགས། ཐེག་ཆེན་ཐུན་མོང་མ་ཡིན་པའི་རྟོགས་བྱར་གྱུར་པའི་སྟོང་ཉིད་སྒྲུབ་བྱེད་ཀྱི་རིགས་པ་ཟུར་དུ་མ་གསུངས་པ་དང༌། འཇུག་པ་རང་འགྲེལ་ལས། ཆོས་ཀྱི་བདག་མེད་རྒྱས་བསྡུས་གསུངས་པ་ནི། སྒྲུབ་བྱེད་ཀྱི་རིགས་པ་རྒྱས་བསྡུས་ལ་འཇོག་པ་ཡིན་གྱི། རྟོགས་བྱ་ཆོས་ཀྱི་བདག་མེད་ལ་རྒྱས་བསྡུས་འབྱེད་པ་མ་ཡིན་ནོ། །ཞེས་བཞེད། ཕྱི་རབས་བསྟན་འཛིན་ཡོངས་ཀྱི་གཙུག་རྒྱན་དམ་པ་གོ་ཤཱཀ་ཅེས་ཉི་ཟླ་ལྟར་གྲགས་པའི་པཎ་ཆེན་ཤཱཀྱ་མཆོག་ལྡན་གྱི་བཞེད་པས། དབུ་མ་ 

༼༧༠༽ བཞི་བརྒྱ་པ་ལས། བསོད་ནམས་མིན་པ་དང་པོར་བཟློག །བར་དུ་བདག་ནི་བཟློག་པ་དང༌། །ཕྱི་ནས་ལྟ་གཞི་ཀུན་བཟློག་པ། །གང་གིས་ཤེས་དེ་མཁས་པ་ཡིན། །ཞེས་གསུངས་པ་ལྟར། དང་པོར་བསོད་ནམས་མིན་པ་བཟློག་པ། བར་དུ་བདག་བཟློག་པ། མཐའ་མར་ལྟ་བ་ཀུན་བཟློག་གི་ལྟ་བ་དང་གསུམ་དུ་ཕྱེས་ནས། དང་པོ་དེ་ལས་འབྲས་ལ་བླང་དོར་ཚུལ་བཞིན་དུ་བྱེད་པའི་འཇིག་རྟེན་པའི་ཡང་དག་པའི་ལྟ་བ་ཡིན། གཉིས་པ་དེ་ཉན་རང་དང་ཐུན་མོང་བའི་ལྟ་བ། གསུམ་པ་དེ་ཐེག་ཆེན་ཐུན་མོང་མ་ཡིན་པའི་ལྟ་བ་ཡིན་པས། གསུམ་པ་འདི་ཉན་རང་གིས་ཅུང་ཟད་ཀྱང་མ་རྟོགས་ཏེ། འདི་མཐའ་བཞི་སྤྲོས་པ་ཀུན་དང་བྲལ་བའི་ལྟ་བ་དང་དོན་གཅིག་པའི་ཕྱིར་ཞེས་བཞེད་དོ། །གཉིས་པ་ནི། དེ་དག་ལ་བློ་གཟུ་བོས་དཔྱད་ན་འདི་ལྟར་མཐོང་སྟེ། ལུགས་དང་པོ་དེ་ལ། ཉན་རང་ཆོས་ཅན། ཁྱོད་ཀྱིས་ཆོས་ཀྱི་བདག་མེད་ཡེ་མ་རྟོགས་པ་མི་འཐད་པར་ཐལ། ཁྱོད་ཀྱིས་ཆོས་ཀྱི་བདག་མེད་ཅུང་ཟད་རྟོགས་ལ་དེ་རྫོགས་པར་མ་རྟོགས་པའི་ཁྱད་པར་འཐད་པའི་ཕྱིར་ཏེ། ཁྱོད་ཀྱིས་ཉོན་སྒྲིབ་ཀྱི་གཉེན་པོར་གྱུར་པའི་ཆོས་ཀྱི་བདག་མེད་ཙམ་རྟོགས་ཤིང༌། ཤེས་སྒྲིབ་ཀྱི་གཉེན་པོར་གྱུར་པའི་ཆོས་ཀྱི་བདག་མེད་མ་རྟོགས་པ་འཐད་པའི་ཕྱིར། མ་གྲུབ་ན། རང་འགྲེལ་གྱི་ལུང་གིས་གནོད་ཚུལ་འོག་ཏུ་འབྱུང་ངོ༌། །ཡང་ཉན་རང་འཕགས་པ་ཆོས་ཅན། ཁྱོད་ཀྱིས་སྟོང་ཉིད་རྟོགས་པར་ཐལ། གང་ཟག་ ༼༧༡༽ རང་གི་ངོ་བོས་སྟོང་པའི་སྟོང་ཉིད་མངོན་སུམ་དུ་རྟོགས་པའི་ཕྱིར་ཏེ། གང་ཟག་བདེན་མེད་དུ་མངོན་སུམ་དུ་རྟོགས་པའི་ཕྱིར། མ་གྲུབ་ན། ཉན་རང་གིས་བདེན་མེད་དུ་རྟོགས་པའི་ཆོས་མེད་པར་ཐལ་ལོ། །གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ལ་གང་ཟག་གི་བདག་གིས་སྟོང་པར་འཇོག་པ་ཡང་མི་འཐད་དེ། དེ་ནི་མདོ་སྡེ་པ་སོགས་གྲུབ་མཐའ་འོག་མའི་ལུགས་ཡིན་གྱི། དབུ་མའི་ལུགས་ལ་དེ་ལྟར་མི་འཐད་པའི་ཕྱིར་ཏེ། གང་ཟག་རང་གི་ངོ་བོས་སྟོང་པ་ལ་གང་ཟག་གི་བདག་མེད་དང༌།

གང་ཟག་རང་གི་ངོ་བོས་གྲུབ་པར་འཛིན་པ་ལ་གང་ཟག་གི་བདག་འཛིན་དུ་འཇོག་པ་ཡིན་པའི་ཕྱིར་ཏེ། ཡབ་སྲས་ཀྱི་གཞུང་ལས་དེ་ལྟར་དུ་བཤད་པའི་ཕྱིར། ལུགས་གཉིས་པ་དེ་ལ། འོ་ན་ཐེག་པ་གསུམ་བསྒོམ་པ་ཉམས་ལེན་ལ་ཁྱད་པར་མེད་པར་ཐལ། དེ་གསུམ་རྟོགས་བྱའི་ལྟ་བ་ལ་ཁྱད་པར་མེད་པའི་ཕྱིར། འདོད་ན། དེ་གསུམ་ཐོབ་བྱ་འབྲས་བུ་ལ་ཡང་ཁྱད་པར་མེད་པར་ཐལ། འདོད་པའི་ཕྱིར། འདོད་ན། ཐེག་ཆེན་ལ་སྐུར་བ་བཏབ་པར་འགྱུར་རོ། །ཡང་ཉན་རང་འཕགས་པ་ཆོས་ཅན། ཁྱོད་ཀྱིས་ཆོས་ཐམས་ཅད་བདེན་པས་སྟོང་པའི་སྟོང་ཉིད་མངོན་སུམ་དུ་མ་རྟོགས་པར་ཐལ། ཆོས་ཐམས་ཅད་བདེན་པས་སྟོང་པའི་སྟོང་ཉིད་ལ་བསྒོམ་བྱུང་གཙོ་བོར་གྱུར་པའི་ཤེས་རབ་མ་བསྐྱེད་པའི་ཕྱིར་ཏེ། ཆོས་ཐམས་ཅད་བདེན་པས་སྟོང་པའི་སྟོང་ཉིད་ལ་བསྒོམ་པ་ཉམས་ལེན་སྔོན་དུ་ ༼༧༢༽ མ་སོང་བའི་ཕྱིར་ཏེ། ཆོས་ཀྱི་བདག་མེད་རྫོགས་པར་བསྒོམ་པ་སྔོན་དུ་མ་སོང་བའི་ཕྱིར། མ་གྲུབ་ན། རང་འགྲེལ་ལས། ཆོས་ཀྱི་བདག་མེད་པ་ཡོངས་སུ་རྫོགས་པ་བསྒོམ་པ་མེད་དེ། ཞེས་གསུངས་པ་དང་དངོས་སུ་འགལ་ལོ། །ཡང་གནས་ལུགས་ལ་དཔྱོད་པའི་ཚེ་མཐའ་ཕྱི་མ་འགོག་ཏུ་མི་རུང་བ་དེ་ཡང་མི་འཐད་པར་ཐལ། དེའི་ཚེ་མཐའ་བཞི་ཆར་དགག་དགོས་པའི་ཕྱིར་ཏེ། རྩ་ཤེ་ལས། སྟོང་ངོ་ཞེས་ཀྱང་མི་བརྗོད་དེ། །མི་སྟོང་ཞེས་ཀྱང་མི་བརྗོད་དོ། །གཉིས་དང་གཉིས་མིན་མི་བྱ་ཞིང༌། །ཞེས་གསུངས་པ་དེ་འཐད་པའི་ཕྱིར། སྒྲུབ་བྱེད་རིགས་པ་རྒྱས་བསྡུས་ཀྱི་དོན་ཐེག་པ་ཆེ་ཆུང་གི་སྡེ་སྣོད་ལས་རིགས་པ་བསྟན་ཚུལ་རྒྱས་བསྡུས་ཙམ་ལ་བྱེད་ན་འགལ་བ་ཆེར་མེད་ཀྱང༌། ཁྱོད་ཀྱིས་གཞི་གཅིག་བདེན་མེད་དུ་བསྒྲུབ་པ་ལ་ཡང༌། ཐེག་ཆེན་པས་སྒྲུབ་བྱེད་རིགས་པ་མི་འདྲ་བ་མཐའ་ཡས་པས་བསྒྲུབས། ཐེག་དམན་ལ་རིགས་པ་མདོར་བསྡུས་པ་གཅིག་གིས་གྲུབ་ན། རིགས་པ་མཐའ་ཡས་པས་བསྒྲུབ་མི་དགོས་པས། རྒྱས་བསྡུས་སུ་འཇོག་ཟེར་བ་ནི་རིགས་པས་དངོས་སུ་གནོད་དེ། འོ་ན་ཐེག་པ་ཆེ་ཆུང་གཉིས་དབང་པོ་རྣོ་རྟུལ་གོ་ལྡོག་པར་ཐལ།

ཐེག་དམན་པས་སྒྲུབ་བྱེད་རིགས་པ་གཅིག་ཙམ་ལ་བརྟེན་ནས་གཞི་དེ་བདེན་མེད་དུ་རྟོགས་ལ། ཐེག་ཆེན་པས་སྒྲུབ་བྱེད་ཀྱི་རིགས་པ་མི་འདྲ་བ་མཐའ་ཡས་པས་གཞི་དེ་བདེན་མེད་དུ་རྟོགས་པ་ཡིན་པའི་ཕྱིར། འདོད་མི་ནུས་ཏེ། ཐེག་ ༼༧༣༽ པ་ཆེ་ཆུང་གཉིས་ཀྱི་ནང་ནས་ཐེག་ཆེན་པ་རང་བཞིན་གྱིས་དབང་པོ་རྣོ་བར་བཤད་པའི་ཕྱིར། འདི་ནི་ཀུན་མཁྱེན་ཆེན་པོའི་དཀའ་འགྲེལ་གཉིས་ལས་གསུངས་པའི་རིགས་པའོ། །ཡང་གཞི་གཅིག་བདེན་པར་མེད་པ་ཐེག་ཆེན་པས་རིགས་པ་མི་འདྲ་བ་དུ་མའི་སྒོ་ནས་རྟོགས་པ་མི་འཐད་པར་ཐལ། གཞི་གཅིག་བདེན་པར་མེད་པ་རིགས་པ་སྔ་མས་རྟོགས་ཟིན་པས་རིགས་པ་ཕྱི་མ་རྣམས་གྲུབ་ཟིན་བསྒྲུབ་པར་འགྱུར་བ་རིགས་པའི་གཞུང་ལུགས་ལ་གྲགས་པའི་ཕྱིར། འདི་ནི་འཇུག་པ་དཀའ་འགྲེལ་ཉིད་ལས་གསུངས་པའོ། །འོན་ཀྱང་ཙོང་ཁ་པའི་བཞེད་པ་དེ་ལ་གཟུ་བོའི་བློས་དཔྱད་ན་རྣམ་དབྱེ་འདི་ལྟར་ཕྱེ་དགོས་ཏེ། ཐེག་ཆེན་པ་མྱུ་གུ་ལྟ་བུ་ཞིག་བདེན་མེད་དུ་བསྒྲུབ་པ་ལ་ཡང་རྟེན་འབྲེལ་གྱི་རིགས་པས་བདེན་མེད་དུ་གཏན་ལ་ཕབ་ཅིང་ངེས་ཤེས་བསྐྱེད། ཡང་དེའི་རྗེས་སུ་གཅིག་དུ་བྲལ་སོགས་རིགས་པའི་རྣམ་གྲངས་གཞན་གྱི་སྒོ་ནས་ཀྱང་བདེན་མེད་དུ་གཏན་ལ་ཕབ་ཅིང་ངེས་ཤེས་སྔར་ལས་ཀྱང་ཆེ་བར་བསྐྱེད། ཐེག་དམན་པ་དག་རིགས་པ་གཅིག་གིས་བདེན་མེད་དུ་གཏན་ལ་ཕབ་ཅིང་ངེས་ཤེས་བསྐྱེད་ན་དེ་ཙམ་གྱིས་ཆོག་པར་བཟུང་ནས། རིགས་པ་གཞན་གྱི་སྒོ་ནས་ནན་ཏན་གྱི་ཚུལ་གྱིས་མི་བྱེད་ཅེས་པ་ཙམ་ཟེར་རྒྱུ་ཡིན་ན། དཀའ་འགྲེལ་ལས་བཤད་པའི་རིགས་པ་དེ་རྣམས་ཀྱིས་ཆེར་མི་གནོད། འོན་ཀྱང་ཚུལ་དེ་ལ་རང་འགྲེལ་ལས་གསུངས་པའི་རྒྱས་ ༼༧༤༽ བསྡུས་སུ་འཇོག་པ་མི་འཐད་ལ། གང་ལྟར་གཞི་གཅིག་བདེན་མེད་དུ་བསྒྲུབ་པ་ལ་ཐེ་ཆེན་གྱིས་རིགས་པ་མི་འདྲ་བ་མཐའ་ཡས་པས་རྟོགས། ཐེག་དམན་གྱིས་རིགས་པ་མདོར་བསྡུས་པ་གཅིག་གིས་རྟོགས་པར་ཕྱོགས་སྔས་ཚིག་ཟིན་ལ་སྨྲས་ན། དཀའ་འགྲེལ་གྱི་རིགས་པ་དེ་རྣམས་ལན་གྱིས་ཟློག་པར་མི་ནུས་པའོ། །ལུགས་གསུམ་པ་པཎ་ཆེན་གྱི་བཞེད་པ་དེ་ལ་ཡང་དཔྱད་དུ་ཡོད་དེ།

འོ་ན་ཉན་རང་གི་རྟོགས་བྱར་གྱུར་པའི་ཉེར་ལེན་གྱི་ཕུང་པོ་བདེན་པས་སྟོང་པའི་སྟོང་ཉིད་ཆོས་ཅན། བར་དུ་བདག་ནི་བཟློག་པ་དང༌། །ཞེས་པའི་སྐབས་ཀྱི་རྟོགས་བྱའི་ལྟ་བ་ཡིན་པར་ཐལ། ཉན་རང་གི་རྟོགས་བྱའི་ལྟ་བ་ཡིན་པའི་ཕྱིར། ཁྱབ་པ་དོན་གྱིས་སོང༌། འདོད་ན། དེ་ཆོས་ཅན། གང་ཟག་གི་བདག་གིས་སྟོང་པའི་སྟོང་ཉིད་ཡིན་པར་ཐལ། འདོད་པ་དེའི་ཕྱིར། ཁྱབ་སྟེ། འདིའི་འགྲེལ་པ་དཔལ་ལྡན་ཟླ་བའི་ཞབས་ཀྱིས་མཛད་པ་ལས། བདག་ཏུ་ལྟ་བ་ཆ་ཉི་ཤུ་དོར་བར་བྱའོ། །ཞེས་གསུངས་པས། བར་དུ་བདག་བཟློག་རྒྱུའི་བདག་དེ་ཀུན་བརྟགས་ཀྱིས་བཟུང་བའི་གང་ཟག་གི་བདག་ལ་འཇོག་རིགས་པའི་ཕྱིར། གོང་དུ་འདོད་ན། དེ་མ་ཡིན་པར་ཐལ། ཆོས་ཀྱི་བདག་གིས་སྟོང་པའི་སྟོང་ཉིད་ཡིན་པའི་ཕྱིར་ཏེ། ཉེར་ལེན་གྱི་ཕུང་པོ་བདེན་པས་སྟོང་པའི་སྟོང་ཉིད་ཡིན་པའི་ཕྱིར། ཁྱབ་སྟེ། ཉེར་ལེན་གྱི་ཕུང་པོ་བདེན་པས་སྟོང་པ་ལ་ཆོས་ཀྱི་བདག་མེད་དུ་བྱས་ནས་དེ་ཉན་རང་གིས་རྟོགས་པར་བསྒྲུབ་པ་དཔལ་ལྡན་ཟླ་བའི་ ༼༧༥༽ བཞེད་པ་རྨ་མེད་པ་ཡིན་པའི་ཕྱིར། ཡང་བདག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་ཐམས་ཅད་བདེན་མེད་དུ་རྟོགས་པའི་ལྟ་བ་དེ་ཆོས་ཅན། ཁྱོད་ཐེག་ཆེན་ཐུན་མོང་མ་ཡིན་པའི་ལྟ་བ་ཡིན་པར་ཐལ། ཕྱི་ནས་ལྟ་གཞི་ཀུན་བཟློག་པ། །ཞེས་པའི་དངོས་བསྟན་གྱི་ལྟ་བ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། འདིའི་ཐད་ཀྱི་འགྲེལ་པ་དཔལ་ལྡན་ཟླ་བས་མཛད་པ་ལས། ཕྱི་ནས་ནི་བདག་ཉིད་ལ་ཡོངས་སུ་ཆགས་པའི་དངོས་པོ་ཐམས་ཅད་ལ་ཞེན་པ་ཡང་བཟློག་པར་བྱའོ་ཞེས་པའི་དངོས་བསྟན་གྱི་ལྟ་བ་ཡིན་པའི་ཕྱིར་ཏེ། བདག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་ཐམས་ཅད་བདེན་མེད་དུ་རྟོགས་པའི་སྒོ་ནས་དེ་རྣམས་ལ་བདེན་ཞེན་བཟློག་པའི་ལྟ་བ་ཡིན་པའི་ཕྱིར། ཁྱབ་སྟེ། འགྲེལ་པ་དེའི་དངོས་བསྟན་གྱི་བདག་ཉིད་དང་དངོས་པོ་ཐམས་ཅད་དང༌། དེ་ལ་ཞེན་པ་བཟློག་ཚུལ་རྣམས་ལ་གོ་དོན་རེ་སོ་སོར་འཆད་རིགས་པའི་ཕྱིར།

རྩ་བར་འདོད་ན། དེ་ཆོས་ཅན། ཐེག་ཆེན་ཐུན་མོང་མ་ཡིན་པའི་ལྟ་བ་མ་ཡིན་པར་ཐལ། ཁྱོད་ཉན་རང་ལ་ཡང་ཡོད་པའི་ལྟ་བ་ཡིན་པའི་ཕྱིར། གསུམ་པ་རང་ལུགས་ཟླ་བའི་དགོངས་པ་ཚུལ་བཞིན་དུ་བཤད་པ་ནི། ཉན་རང་གིས་གཙོ་བོར་གང་ཟག་གི་བདག་མེད་རྟོགས། བྱང་སེམས་འཕགས་པས་གང་ཟག་གི་བདག་མེད་དང་ཆོས་ཀྱི་བདག་མེད་གཉིས་ཀ་རྟོགས་པ་ཡིན་ཏེ། ཉན་རང་གི་ཐོབ་བྱ་མཐར་ཐུག་རང་དོན་དུ་ ༼༧༦༽ ཐར་པ་ཙམ་ཡིན་ཞིང༌། དེ་ཐོབ་པ་ལ་གཙོ་བོར་གང་ཟག་གི་བདག་མེད་རྟོགས་པ་ཙམ་གྱིས་ཆོག བྱང་ཆུབ་སེམས་དཔའི་ཐོབ་བྱ་མཐར་ཐུག་གཞན་དོན་དུ་ཐམས་ཅད་མཁྱེན་པའི་གོ་འཕང་ཡིན་ཞིང༌། དེ་ཐོབ་པ་ལ་བདག་མེད་གཉིས་ཀ་རྫོགས་པར་རྟོགས་དགོས་པའི་ཕྱིར། དེ་སྐད་དུ། རྒྱན་སྟུག་པོ་བཀོད་པའི་མདོ་ལས། བདག་མེད་གཉིས་ལ་མཁས་པ་ཡིས། །སངས་རྒྱས་རྣམས་དང་སངས་རྒྱས་སྲས། །བདེ་གཤེགས་རིགས་པའི་གནས་མཐོང་སྟེ། །མངོན་སངས་རྒྱས་ཤིང་ཆོས་སྟོན་ཏོ། །ཕུང་པོ་གང་ཟག་བདག་མེད་པར། །རབ་ཏུ་རྣམ་ཕྱེ་མཐོང་འགྱུར་ཞིང༌། །ཆོས་ཀྱི་དངོས་ཡོད་མ་ཤིག་པར། །ཉན་ཐོས་དེ་དག་མངོན་རྟོགས་འགྱུར། །ཞེས་དང༌། ལངྐར་གཤེགས་པ་ལས། ཉན་ཐོས་དང་རང་སངས་རྒྱས་རྣམས་ཉོན་མོངས་པའི་སྒྲིབ་པ་སྤངས་པ་ནི་བྱེ་བྲག་མེད་མོད་ཀྱི་ཤེས་བྱའི་སྒྲིབ་པ་ནི་མ་ཡིན་ན། བློ་གྲོས་ཆེན་པོ། ཤེས་བྱའི་སྒྲིབ་པ་ནི་ཆོས་བདག་མེད་པ་མཐོང་བའི་བྱེ་བྲག་གིས་རྣམ་པར་དག་པར་འགྱུར་རོ། །ཉོན་མོངས་པའི་སྒྲིབ་པ་ནི་གང་ཟག་གི་བདག་མེད་པ་མཐོང་བའི་བྱེ་བྲག་གིས་རྣམ་པར་དག་པར་འགྱུར་རོ། །ཞེས་དང༌། མདོའི་དོན་དེ་དག་གཞུང་འདིར། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། །ཞེས་དང༌། དེའི་རང་འགྲེལ་ལས། དེ་ལ་གང་ཟག་གི་བདག་མེད་པ་ནི། རང་སངས་རྒྱས་རྣམས་དང༌། ༼༧༧༽ ཉན་ཐོས་རྣམས་རྣམ་པར་གྲོལ་བའི་ཕྱིར་བསྟན་ལ། བྱང་ཆུབ་སེམས་དཔའ་རྣམས་ཐམས་ཅད་མཁྱེན་པ་ཐོབ་པས་རྣམ་པར་གྲོལ་བའི་ཕྱིར་གཉིས་ཀ་བསྟན་ཏོ། །ཞེས་གསུངས་སོ། །འོ་ན་ཉན་རང་གིས་ཆོས་ཀྱི་བདག་མེད་ཡེ་མ་རྟོགས་སམ་ཞེ་ན།

ཉན་རང་གིས་ཀྱང་གང་ཟག་ཏུ་གདགས་པའི་རྒྱུར་གྱུར་པའི་ཕུང་ཁམས་སྐྱེ་མཆེད་ཀྱི་ཆོས་རྣམས་རྟེན་འབྲེལ་གྱི་དོན་རང་བཞིན་གྱི་སྐྱེ་འགག་དང་བྲལ་བར་རྟོགས་མོད་ཀྱི། གདགས་པའི་རྒྱུར་མ་གྱུར་པའི་ཆོས་གཞན་རྣམས་དང་འདུས་མ་བྱས་རྣམས་བདེན་མེད་དུ་མངོན་སུམ་དུ་རྟོགས་པ་མེད་དེ། སྦྱོར་ལམ་གྱི་གནས་སྐབས་སུ་ཆོས་ཀྱི་བདག་མེད་ཡོངས་སུ་རྫོགས་པར་མ་བསྒོམས་པས་མཐོང་ལམ་གྱི་གནས་སྐབས་སུ་རྫོགས་པར་མངོན་སུམ་དུ་མ་མཐོང་བའི་ཕྱིར། ཁམས་གསུམ་ན་སྤྱོད་པའི་ཉོན་མོངས་སྤོང་བའི་ཐབས་སུ་གྱུར་པའི་ཆོས་ལ་བདག་མེད་པའི་ལྟ་བ་ནི་ཉན་རང་འཕགས་པས་མངོན་སུམ་དུ་རྟོགས་པ་ཡིན་ཏེ། དེ་ལ་ཐོས་བསམ་གྱི་དུས་སུ་ཆེད་དུ་གཉེར་ནས་སྒྲོ་འདོགས་གཅད། ཚོགས་ལམ་འབྲིང་པོ་སོགས་དང་སྦྱོར་ལམ་བཞིའི་གནས་སྐབས་སུ་ཚུལ་བཞིན་དུ་བསྒོམ་པ་ལ་བརྟེན་ནས་མཐོང་ལམ་དུ་མངོན་སུམ་དུ་མཐོང༌། བསྒོམ་ལམ་དུ་དེའི་རྒྱུན་བསྐྱངས་ཏེ་མི་སློབ་ལམ་གྱི་ཚེ་ཉོན་མོངས་མཐའ་དག་སྤངས་པ་ལ་དགྲ་བཅོམ་ཐོབ་པར་བཞག་པའི་ཕྱིར། དེ་སྐད་དུ། དྲངས་མ་ཐག་པའི་འགྲེལ་པ་དེའི་འཕྲོས་ལས་ཉན་ཐོས་དང་རང་སངས་རྒྱས་རྣམས་ ༼༧༨༽ ཀྱིས་ཀྱང་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་མཐོང་མོད་ཀྱི། དེ་ལྟ་ན་ཡང་དེ་དག་ལ་ཆོས་ཀྱི་བདག་མེད་པ་ཡོངས་སུ་རྫོགས་པར་བསྒོམ་པ་མེད་དེ། ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ། །དེ་དག་ལ་གང་ཟག་གི་བདག་མེད་པ་མ་ལུས་པ་བསྒོམ་པ་ནི་ཡོད་པར་རྣམ་པར་གཞག་གོ །ཞེས་གསུངས་སོ། །འགྲེལ་པ་འདིས་ནི་ཐེག་པ་ཆེ་ཆུང་གཉིས་གང་ཟག་གི་བདག་མེད་ཙམ་གྱི་ལྟ་བ་ལ་ཁྱད་པར་མེད་པ་དང༌། ཆོས་ཀྱི་བདག་མེད་པའི་ལྟ་བ་ལ་ཁྱད་པར་ཤིན་ཏུ་ཆེ་བར་ཡོད་པར་བསྟན་ཏོ། །གལ་ཏེ་ཆོས་ཀྱི་བདག་མེད་ཀྱི་ལྟ་བ་ལ་ཁྱད་པར་མེད་ན། ཐེག་པ་ཆེ་ཆུང་དབང་པོ་རྣོ་རྟུལ་གོ་ལོག་པའི་སྐྱོན་འདིར་ཡང་འབྱུང་སྟེ། ཐེག་པ་ཆེན་པོས་ཆོས་ཀྱི་བདག་མེད་རྫོགས་པར་བསྒོམས་པ་ལ་བརྟེན་ཏེ།

ཆོས་ཀྱི་བདག་མེད་རྫོགས་པར་རྟོགས་པ་གང་ཞིག ཉན་རང་གིས་ཆོས་ཀྱི་བདག་མེད་རྫོགས་པར་མ་བསྒོམས་ཀྱང་དེ་རྫོགས་པར་རྟོགས་པ་ཡིན་པའི་ཕྱིར། དང་པོ་སྙོན་མེད་དུ་གྲུབ། གཉིས་པ་ཁྱེད་རང་གིས་ཁས་བླངས། དེས་ན་ཐོས་བསམ་གྱིས་སྒྲོ་འདོགས་བཅད་པའི་ཚེ་གང་ཟག་བདེན་མེད་དུ་དོན་སྤྱིའི་ཚུལ་གྱིས་རྟོགས་པས་ཆ་ཤས་ཅན་དང་ཆ་ཤས་ཀྱི་ཚུལ་དུ་ཉེར་ལེན་གྱི་ཕུང་པོ་རྣམས་ཀྱང་བདེན་མེད་དུ་དོན་སྤྱིའི་ཚུལ་གྱིས་གོ་བ་དང༌། ཡང་ཐོག་མར་ཕུང་པོ་བདེན་མེད་དུ་གཏན་ལ་ཕབ་ཅིང་དེ་བདེན་ ༼༧༩༽ མེད་དུ་རྟོགས་པས། གདགས་གཞི་བདེན་པར་མེད་ན་བཏགས་ཡོད་ལྟ་སྨོས་ཀྱང་ཅི་དགོས་པའི་ཚུལ་གྱིས་གང་ཟག་ཀྱང་བདེན་མེད་དུ་རྟོགས་པ་དང༌། ཡང་གང་ཟག་བདེན་མེད་དུ་གཏན་ལ་ཕབ་ཅིང་དེ་ལྟར་རྟོགས་ཀྱང་ཕུང་པོ་ཉིད་རིགས་པས་ཆེད་གཏད་བདེན་མེད་དུ་གཏན་ལ་མ་ཕབ་ན་མི་གོ་བ་དང༌། དེས་མཚོན་ཕུང་པོ་བདེན་མེད་དུ་གཏན་ལ་ཕབ་ཀྱང་ད་དུང་གང་ཟག་བདེན་མེད་དུ་གཏན་ལ་འབེབས་དགོས་པ་དང༌། ཡང༌། དངོས་པོ་གཅིག་གི་ལྟ་པོ་གང༌། །དེ་ནི་ཀུན་གྱི་ལྟ་པོར་བཤད། །གཅིག་གི་སྟོང་ཉིད་གང་ཡིན་པ། །དེ་ནི་ཀུན་གྱི་སྟོང་ཉིད་ཡིན། །ཞེས་གསུངས་པ་ལྟར། བུམ་པ་ལྟ་བུ་གཅིག་བདེན་པས་སྟོང་པའི་གནད་གོ་ན་དེ་དང་རིགས་འདྲ་བའི་ཆོས་ཐམས་ཅད་བདེན་མེད་དུ་རང་ཤུགས་ཀྱིས་རྟོགས་པ་སོགས་གང་ཟག་སོ་སོའི་བསམ་པ་མཐའ་ཡས་པ་དང་དབང་པོ་རྣོ་རྟུལ་གྱི་བྱེ་བྲག་སོགས་ལས་མཐའ་གཅིག་ཏུ་ངེས་པ་མེད་ལ། སྟོང་ཉིད་གང་དང་གང་མངོན་སུམ་དུ་རྟོགས་པ་ནི་དེ་དང་དེ་ལ་བསྒོམ་བྱུང་གཙོ་བོར་གྱུར་པའི་མཉམ་གཞག་སྔོན་དུ་སོང་མ་སོང་ལ་རག་ལས་པས། ཉན་རང་གིས་ཀྱང་ལུང་དང་རིགས་པའི་ཐོས་བསམ་གྱི་ལྟ་བ་གཏན་ལ་འབེབས་པའི་དུས་དབང་པོ་རྣོ་རྟུལ་ལས། ཆོས་ལ་ལ་བདེན་མེད་དུ་རྟོགས་ནས་ཆོས་འགའ་ཞིག་བདེན་མེད་དུ་མ་རྟོགས་པ་ཡང་ཡོད། ཡང་ཆོས་ཐམས་ཅད་བདེན་མེད་དུ་ ༼༨༠༽ དོན་སྤྱིའི་ཚུལ་གྱིས་རྟོགས་པ་ཡང་སྲིད་མཐའ་མ་བཀག་མོད།

བསྒོམ་པ་ཉམས་ལེན་གྱི་ཚེ་ཆོས་ཐམས་ཅད་བདེན་པས་སྟོང་པའི་ཆོས་ཀྱི་བདག་མེད་རྫོགས་པར་མི་བསྒོམ་པས་ཐོག་མར་མཐོང་ལམ་གྱི་ཚེ་ཆོས་ཐམས་ཅད་བདེན་མེད་དུ་མངོན་སུམ་དུ་མི་རྟོགས་ཤིང༌། བསྒོམ་ལམ་སོགས་སུ་ཡང་རྟོགས་པ་དེའི་རྒྱུན་མི་འབྱུང་བས་ཉན་རང་གིས་ཆོས་ཀྱི་བདག་མེད་རྫོགས་པར་མངོན་སུམ་དུ་མ་རྟོགས་པ་འདི། དཔལ་ལྡན་ཟླ་བའི་རྗེས་འབྲང་དུ་ཁས་འཆེ་བ་ཐམས་ཅད་ཀྱིས་རྣམ་དཔྱོད་ཀྱི་སྙིང་གི་དཀྱིལ་དུ་འཆང་རིགས་སོ། །བཞི་བརྒྱ་པ་ལས། ལྟ་རིམ་གསུམ་བཤད་པའི་དང་པོ་དེ་ལས་འབྲས་ལ་བླང་དོར་ཚུལ་བཞིན་དུ་བྱེད་པའི་ལྟ་བ་ཡིན་པ་གཞིར་བཞག་ལ། གཉིས་པ་ནི་བདག་རྣམ་པ་ལྔར་བཙལ་ནས་མ་རྙེད་པའི་གང་ཟག་གི་བདག་མེད་རྟོགས་པའི་ལྟ་བ་དང༌། གསུམ་པ་ནི་བདག་ཏུ་མངོན་པར་ཞེན་པའི་རྒྱུར་གྱུར་པའི་ཉེར་ལེན་གྱི་ཕུང་པོ་བདེན་མེད་དུ་རྟོགས་པའི་ཐེག་པ་ཐུན་མོང་བའི་ལྟ་བ་ཡིན་ཏེ། དེའི་འགྲེལ་པ་དཔལ་ལྡན་ཟླ་བས་མཛད་པ་ལས། བསོད་ནམས་མ་ཡིན་པའི་ཕྱོགས་ཐམས་ཅད་ཟློག་པ་ནི་དང་པོར་བྱ་སྟེ། མཐོང་བ་དང་མ་མཐོང་བའི་ཉེས་པ་བརྒྱ་ཕྲག་དུ་མའི་རྒྱུ་ཡིན་པའི་ཕྱིར་ཏེ། སྤང་བར་བྱ་བ་དང་པོར་བཟློག་པར་བྱའོ། །སྡིག་པ་ཟློག་པས་ནི་ཕུང་པོ་དང་ཁམས་དང་སྐྱེ་མཆེད་རྣམས་ལ་བདག་རྣམ་པ་ལྔ་ཡང་མི་སྲིད་པའི་ཕྱིར། བདག་ཏུ་ལྟ་བ་ཆ་ཉི་ཤུ་དོར་བར་བྱའོ། །ཕྱི་ 

༼༨༡༽ ནས་ནི་བདག་ལ་ཆགས་པ་ཡང་དག་པར་སྟོན་པའི་ཕུང་པོ་དང་ཁམས་དང་སྐྱེ་མཆེད་དག་ལ་ཆགས་པ་ཡང་ཡོངས་སུ་བཏང་བར་བྱ་བའི་ཕྱིར་དངོས་པོ་ཐམས་ཅད་ཟློག་པར་བྱའོ། །དེའི་ཕྱིར་དེ་ལྟར་བློ་དང་ལྡན་པ་འདི་ལེན་པ་མེད་པར་ཡོངས་སུ་མྱ་ངན་ལས་འདའ་སྟེ། ཞེས་གསུངས་པའི་ཕྱིར། འདིས་ནི་གང་ཟག་བདེན་མེད་དུ་གཏན་ལ་ཕབ་པའི་རྗེས་སུ་ཕུང་ཁམས་སྐྱེ་མཆེད་ཀྱི་ཆོས་རྣམས་བདེན་མེད་དུ་གཏན་ལ་ཕབ་པའི་རིམ་པ་གསལ་བར་བསྟན་པས། ཐོས་བསམ་གྱི་དུས་སུ་དབུ་མའི་རིགས་པ་ལ་བརྟེན་ནས་ཆོས་གཅིག་བདེན་མེད་དུ་རྟོགས་པའི་ཚེ། ཆོས་ཐམས་ཅད་བདེན་མེད་དུ་རྟོགས་པའི་རྣམ་གཞག་གི་ངེས་པ་མཐའ་གཅིག་ཏུ་མེད་དོ། །འགྲེལ་པའི་ཚིག་རིགས་འགའ་ཞིག་ལ་ཕྱི་ནས་བདག་ཉིད་ལ་ཡོངས་སུ་ཆགས་པའི་དངོས་པོ་ཐམས་ཅད་ལ་ཞེན་པ་ཡང་ཟློག་པར་བྱའོ། །ཞེས་པ་ཡང་འདུག་མོད། གང་ལྟར་དོན་འདྲ་བར་སྣང༌། ལྟ་གཞི་ཞེས་པའི་ལྟ་བ་འདི་ནི་བདག་ཏུ་ལྟ་བ་ཉིད་ཡིན། དེའི་གཞིའམ་རྒྱུ་ནི། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ཅེས་པའི་ཚུལ་གྱིས་ཕུང་ཁམས་སྐྱེ་མཆེད་ལ་མངོན་པར་ཞེན་པ་ཡིན་པས། དེ་རྣམས་བདེན་མེད་དུ་གཏན་ལ་འབེབས་པའི་ལྟ་བ་ལ་འདིར་ལྟ་རིམ་གསུམ་པའམ། ལྟ་གཞི་ཀུན་བཟློག་གི་ལྟ་བར་འཇོག་པ་དཔྱོད་ལྡན་ཀུན་གྱིས་གོ་དགོས་སོ། །མཁས་པ་དག་གཞུང་རྩ་བར་ཐོག་མཐའ་ ༼༨༢༽ བར་གསུམ་གྱི་ཚིག་བྱུང་བ་དེ་ཙམ་ལ་གཞི་བརྟེན་འཆད་ཚུལ་ཅི་རིགས་པ་སྣང་ཡང་འགྲེལ་པ་དང་མཐུན་པ་ཞིག་གལ་ཆེའོ། །འོ་ན་ཉན་རང་གིས་ཆོས་ཐམས་ཅད་བདེན་མེད་དུ་མ་རྟོགས་ན་ཆོས་དེ་ལ་བདེན་འཛིན་ཡོད་པས་འདོད་ཆགས་ཞེ་སྡང་འབྱུང་བའི་ལྟ་བ་དང་བཅས་པར་འགྱུར་ཏེ། རིགས་པ་དྲུག་ཅུ་པ་ལས། དངོས་པོར་ཁས་ལེན་ཡོད་ན་ནི། །འདོད་ཆགས་ཞེ་སྡང་འབྱུང་བ་ཡི། །ལྟ་བ་མི་བཟད་མ་རུང་འབྱུང༌། །ཞེས་གསུངས་པའི་ཕྱིར་རོ་སྙམ་ན་སྐྱོན་མེད་དེ། དེ་ནི་རྟེན་འབྲེལ་གྱི་གནད་ཁོང་དུ་མ་ཆུད་པའི་རང་སྡེ་དངོས་སྨྲ་བ་དག་གིས་རྟེན་འབྲེལ་ཉིད་རྒྱུ་མཚན་དུ་བྱས་ནས།

དངོས་པོ་བདེན་གྲུབ་ཏུ་འདོད་པ་ལ་དེ་ལྟར་གསུངས་པ་ཡིན་པའི་ཕྱིར་ཏེ། དེའི་སྔ་འགྲེལ་ལས། གང་དག་དེ་ལྟར་རྟེན་ཅིང་འབྲེལ་བར་འབྱུང་བའི་ཆོས་ཉིད་འདི་ཁོང་དུ་མ་ཆུད་དེ། དངོས་པོ་རྣམས་ཀྱང་རང་གི་མཚན་ཉིད་ལ་ཡོངས་སུ་རྟོག་པ་དེ་དག་ནི་གདོན་མི་ཟ་བར་དངོས་པོར་ཁས་ལེན་ཡོད་ན་ནི་ཞེས་སོགས་གསུངས་པའི་ཕྱིར། དེས་ན་འདི་དངོས་སྨྲ་བ་ལ་འཕངས་པ་ཡིན་པའི་གནད་འདི་སྙིང་ལ་བཅང་བར་བྱའོ། །ཉན་རང་འཕགས་པ་ནི་དབུ་མ་པ་ཡིན་པས་བདེན་གྲུབ་ཀྱི་ཆོས་ཅུང་ཟད་ཀྱང་ཁས་མི་ལེན་ཏེ། རིགས་པ་དྲུག་ཅུ་པ་ལས། དངོས་པོ་གཟུགས་བརྙན་ལྟ་བུར་ནི། །ཡེ་ཤེས་མིག་གིས་རབ་མཐོང་ན། །བདག་ཉིད་ཆེན་པོ་དེ་དག་ནི། །ཡུལ་གྱི་འདམ་ལ་མི་ཆགས་སོ། །ཞེས་ ༼༨༣༽ གསུངས་པའི་ཕྱིར། ཆོས་གང་བདེན་མེད་དུ་མ་རྟོགས་ན་ཆོས་དེ་ལ་བདེན་འཛིན་ཡོད་པས་མ་ཁྱབ་སྟེ། བུམ་པ་ལྟ་བུ་གཅིག་ལ་ཡང་བདེན་འཛིན་མངོན་གྱུར་པ་དང༌། བདེན་མེད་དུ་རྟོགས་པའི་ཤེས་རབ་གང་ཡང་མེད་པའི་བཏང་སྙོམས་པའི་གནས་སྐབས་སྲིད་པའི་ཕྱིར་དང༌། ཉན་རང་འཕགས་པས་སྔར་ཚོགས་ལམ་དུ་ཐོས་བསམ་གྱིས་སྒྲོ་འདོགས་གཅོད་པའི་ཚེ་ཆོས་ཐམས་ཅད་གཅིག་ཆར་བའམ་རིམ་གྱིས་བདེན་འཛིན་གྱི་སྤྲོས་པ་བཤིག་ནས་བདེན་མེད་དུ་གཏན་ལ་ཕབ་སྟེ། དེ་ལྟར་དོན་སྤྱིའི་ཚུལ་གྱིས་གོ་ཟིན་པ་ཡང་སྲིད་པའི་ཕྱིར། ད་ལྟ་ཉན་རང་འཕགས་པས་ཆོས་ཐམས་ཅད་བདེན་སྟོང་དུ་མངོན་སུམ་དུ་མ་རྟོགས་པ་ནི། ཆོས་ཀྱི་བདག་མེད་ཡོངས་རྫོགས་མ་བསྒོམས་པའི་གནད་ཀྱིས་ཡིན་པ་སྔར་བཤད་ཟིན་པ་ལྟར་རོ། རོང་སྟོན་ཆེན་པོས། ཉན་རང་འཕགས་པ་གཟུགས་སོགས་ལ་འདོད་པའི་འདོད་ཆགས་དང་བྲལ་བའི་བར་མར་བྱས་ནས་གཟུགས་སོགས་རང་བཞིན་མེད་པར་མ་རྟོགས་པར་བཞེད་པ་ནི་ཐལ་འགྱུར་བའི་ལུགས་ལ་མི་འཐད་དེ། ཟླ་བའི་ཞབས་ཀྱི་བཞེད་སྲོལ་དང་འགལ་བའི་ཕྱིར། ཇི་ལྟར་ཞེ་ན། གཟུགས་སོགས་ལ་འདོད་པའི་འདོད་ཆགས་དང་བཅས་པའི་འདོད་ཁམས་པ་ནི་བྱིས་པ་དང༌།

གཟུགས་སོགས་ལ་འདོད་པའི་འདོད་ཆགས་དང་བྲལ་ནས་བསམ་གཏན་དང་གཟུགས་མེད་ཀྱི་སྙོམས་འཇུག་གང་རུང་ཐོབ་སྟེ། ༼༨༤༽ འདོད་ཁམས་ལས་འདས་པའི་ཁམས་གོང་མ་གཉིས་ནི་བར་མ་དང༌། གཟུགས་སོགས་གཟུགས་བརྙན་བཞིན་དུ་རང་བཞིན་གྱིས་སྟོང་པར་ཁོང་དུ་ཆུད་པའི་ཐེག་པ་གསུམ་གྱི་འཕགས་པའི་ཚོགས་ནི་གཟུགས་ཀྱི་རང་བཞིན་ཤེས་པའི་བློ་མཆོག་ལྡན་པ་ཡིན་པར་ཟླ་བའི་ཞབས་ཀྱི་བཞེད་པ་ཡིན་ཏེ། རིགས་པ་དྲུག་ཅུ་པ་ལས། བྱིས་པ་རྣམས་ནི་གཟུགས་ལ་ཆགས། །བར་མ་དག་ནི་ཆགས་བྲལ་གྱུར། །གཟུགས་ཀྱི་རང་བཞིན་ཤེས་པ་ཡི། །བློ་མཆོག་ལྡན་པ་རྣམ་པར་གྲོལ། །ཞེས་དང༌། དེའི་འགྲེལ་པ་ཟླ་བས་མཛད་པ་ལས། དེ་ལྟར་བྱིས་པ་ཕག་དེ་དག་ནི་མི་གཙང་བ་ལ་ཕག་བཞིན་དུ་གཟུགས་རྣམས་ལ་ཆགས་སོ། །བར་མ་དག་ནི་གང་དག་གིས་མི་གཙང་བ་ལ་ཇི་ལྟར་གནས་པ་བཞིན་དུ་སྨོད་ཅིང༌། གཟུགས་ལ་སྡུག་བསྔལ་བརྒྱ་ཕྲག་དུ་མ་བསགས་པར་མཐོང་སྟེ། གཟུགས་ལ་འདོད་ཆགས་དང་བྲལ་བར་གྱུར་ནས་བསམ་གཏན་དང་གཟུགས་མེད་པའི་སྙོམས་པར་འཇུག་པ་ཐོབ་པ་སྟེ། འདོད་པའི་ཁམས་ལས་ཤིན་ཏུ་འདས་པ་དེ་དག་ནི་བར་མའོ། །གང་དག་གཟུགས་ཀྱང་ངོ་བོ་ཉིད་ཀྱིས་མེད་དེ། གཟུགས་བརྙན་བཞིན་དུ་ཁོང་དུ་ཆུད་པ་དེ་དག་ནི། གཟུགས་ལ་སོང་བའི་རྣམ་པར་རྟོག་པ་རྣམས་ལས་གདོན་མི་ཟ་བར། ཞེས་སོགས་དང༌། སྒྱུ་མའི་སྐྱེས་བུ་བཞིན་དུ་འགྲོ་བ་དབེན་ཞིང་སྟོང་སྟེ། མྱ་ངན་ལས་འདས་པ་མཐོང་ནས་གང་དག་མྱ་ངན་ལས་འདས་པར་གྱུར་པ་དེ་དག་ནི་བློའི་མཆོག་དང་ ༼༨༥༽ ལྡན་པ་སྟེ། དེ་དག་ཀྱང་ཉན་ཐོས་དང་རང་སངས་རྒྱས་དང་བཅོམ་ལྡན་འདས་སུ་ཤེས་པར་བྱའོ། །ཞེས་གསུངས་པའི་ཕྱིར། གཟུགས་ལ་སོང་བའི་ཞེས་པ་ནི། གཟུགས་ལ་དམིགས་པའི་ཞེས་པ་ཡིན་པར་གོ་དགོས་སོ། །རིགས་པར་དྲི་ལན། ཉན་ཐོས་དགྲ་བཅོམ་པ་ཆོས་ཅན། བར་མ་དག་ནི་ཆགས་བྲལ་གྱུར། །ཞེས་པའི་དངོས་བསྟན་གྱི་བར་མ་མ་ཡིན་པར་ཐལ། བློ་མཆོག་ལྡན་པ་རྣམ་པར་གྲོལ། །ཞེས་པའི་དངོས་བསྟན་གྱི་བློ་མཆོག་ལྡན་པ་ཡིན་པའི་ཕྱིར།

དེ་དག་ནི་བློའི་མཆོག་དང་ལྡན་པ་སྟེ་ཞེས་པའི་དངོས་བསྟན་གྱི་བློ་མཆོག་ལྡན་པ་ཡིན་པའི་ཕྱིར། མ་གྲུབ་ན། དེར་ཐལ། དེ་དག་ཀྱང་ཉན་ཐོས་དང་རང་སངས་རྒྱས་དང་བཅོམ་ལྡན་འདས་སུ་ཤེས་པར་བྱའོ་ཞེས་པའི་དངོས་བསྟན་གྱི་ཉན་ཐོས་སོགས་གསུམ་པོ་གང་རུང་ཡིན་པའི་ཕྱིར། ཡང་ཉན་རང་དགྲ་བཅོམ་པ་ཆོས་ཅན། འདོད་པའི་འདོད་ཆགས་དང་བྲལ་བའི་ཁམས་གོང་མའི་སོ་སྐྱེ་ཡིན་པར་ཐལ། བར་མ་དག་ནི་ཆགས་བྲལ་གྱུར། །ཞེས་པའི་དངོས་བསྟན་གྱི་བར་མ་ཡིན་པའི་ཕྱིར། རྟགས་ཁས། ཁྱབ་སྟེ། འགྲེལ་པ་ལས། བར་མ་རྣམས་ནི་འཇིག་རྟེན་པ་རྣམས་ཏེ། འདོད་པའི་འདོད་ཆགས་དང་བྲལ་བའོ། །བྱིས་པ་རྣམས་ནི་འདོད་པ་ལ་ཆགས་པར་ཤེས་པར་བྱའོ། །ཞེས་གསུངས་པའི་ཕྱིར། དེས་ན། བློ་མཆོག་ལྡན་པ་རྣམ་པར་གྲོལ། །ཞེས་པའི་དངོས་བསྟན་གྱི་བློ་མཆོག་ལྡན་ ༼༨༦༽ པ་དང༌། བདག་ཉིད་ཆེན་པོ་དེ་དག་ནི། །ཡུལ་གྱི་འདམ་ལ་མི་ཆགས་སོ། །ཞེས་པའི་དངོས་བསྟན་གྱི་བདག་ཉེད་ཆེན་པོ་དང༌། དངོས་དང་དངོས་མེད་ཡོངས་ཤེས་པ། །བདག་ཉིད་ཆེན་པོ་རྣམ་པར་གྲོལ། །ཞེས་པའི་དངོས་བསྟན་གྱི་བདག་ཉིད་ཆེན་པོ་དང༌། དངོས་དང་དངོས་མེད་རྣམ་རྟོགས་པ། །དོན་ཤེས་གྱུར་ལ་མི་འབྱུང་ངོ༌། །ཞེས་པའི་དངོས་བསྟན་གྱི་དངོས་དང་དངོས་མེད་རྟོགས་པའི་གང་ཟག་རྣམས་དོན་གཅིག མཚན་གཞི་ནི། ཐེག་པ་གསུམ་གྱི་འཕགས་པ་ལ་འཇོག རྒྱུ་མཚན་དེའི་ཕྱིར་ན་ཐེག་པ་གསུམ་ཀའི་འཕགས་པས་གཟུགས་སོགས་ཡོད་མེད་ཀྱི་མཐའ་གཉིས་ཀ་དང་བྲལ་བའི་སྟོང་ཉིད་རྟོགས་པ་ཡིན་ཏེ། གཟུགས་སོགས་དངོས་པོའི་རང་གི་མཚན་ཉིད་མ་དམིགས་པར་མངོན་སུམ་དུ་རྟོགས་པ་ནི། གཟུགས་སོགས་བདེན་པའི་དངོས་པོར་མེད་པའི་རང་བཞིན་ཡང་མི་དམིགས་པར་མངོན་སུམ་དུ་རྟོགས་པའི་ཕྱིར། དེ་སྐད་དུ། དངོས་དང་དངོས་མེད་རྣམ་རྟོགས་པ། །ཞེས་པའི་འགྲེལ་པ་ལས། གང་གིས་འགྲོ་བ་སྒྱུ་མ་བཞིན་དུ་དམིགས་པ་དེས་དངོས་པོ་དང་དངོས་པོ་མེད་པའི་རང་གི་མཚན་ཉིད་ངོ་བོར་མི་དམིགས་པས་དངོས་པོ་དང་དངོས་པོ་མེད་པ་ཡོངས་སུ་ཤེས་ཏེ།

དེ་གཉིས་ལ་ཡོངས་སུ་མི་རྟོག་པའི་ཕྱིར་རྣམ་པར་རྟོགས་པ་ཡིན་ནོ། །ཞེས་གསུངས་པའི་ཕྱིར། འོ་ན་ཉན་རང་འཕགས་པས་གཉིས་ཀ་དང་གཉིས་མིན་གྱི་མཐའ་དང་བྲལ་བའི་སྟོང་ཉིད་ཀྱང་རྟོགས་སམ་ཞེ་ན། གཉིས་ཀའི་མཐའ་དང་བྲལ་བར་རྟོགས་ཤིང༌། མེད་པའི་མཐའ་དང་ཡང་བྲལ་བར་རྟོགས་ལ། གཉིས་ཀ་མ་ཡིན་པའི་ ༼༨༧༽ མཐའ་དང་བྲལ་བར་རྟོགས་པ་ནི་ཁས་མི་ལེན་ཏེ། དེ་ལྟ་བུའི་མཐའ་བྲལ་ལ་ཉན་རང་གིས་ཐོས་བསམ་གྱི་སྒྲོ་འདོགས་ཀྱང་མ་བཅད། བསྒོམ་པས་ཉམས་ལེན་ཡང་མ་བྱས་པའི་ཕྱིར་ཏེ། དེ་ལྟར་བྱས་པའི་བཤད་ཚོད་མི་སྣང་བའི་ཕྱིར། གཉིས་ཀའི་མཐའ་དང་བྲལ་བར་རྟོགས་པ་ནི་རིགས་པས་གྲུབ་པ་ཡིན་ཏེ། བཤད་མ་ཐག་པ་ལྟར་རོ། །ལྔ་པ་ཕར་ཕྱིན་ལྷག་པའི་ཡོན་ཏན་ནི། ས་དང་པོའི་རྗེས་ཐོབ་ཏུ་ཕར་ཕྱིན་བཅུའི་ནང་ནས་སྦྱིན་པའི་ཕར་ཕྱིན་ལ་ལྷག་པར་སྤྱོད་ཚུལ་སློང་བ་པོ་བྱུང་ན་རང་གི་ལུས་ལས་ཤ་བཅད་དེ་སྟེར་བ་ལ་ཡང་བག་ཚ་བ་མེད་པར་གུས་པའི་ལུས་ངག་གི་མཚན་མ་དང་ལྡན་ཅིང༌། མཚན་མ་དེའི་རྟགས་ལས་ནང་ན་སྤངས་རྟོགས་ཀྱི་ཡོན་ཏན་ཁྱད་པར་ཅན་ཡོད་པར་རྟོགས་ནུས་པ་ཡིན་ཏེ། མདོ་སྡེ་ས་བཅུ་པ་ལས། བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་དང༌། འཇུག་པ་ལས། དེ་ཚེ་དེ་ལ་རྫོགས་སངས་བྱང་ཆུབ་རྒྱུ། །དང་པོ་སྦྱིན་པ་ཉིད་ནི་ལྷག་པར་འགྱུར། །རང་ཤ་སྟེར་ལའང་གུས་པར་བྱས་པ་ཡིས། །སྣང་དུ་མི་རུང་དཔོག་པའི་རྒྱུར་ཡང་འགྱུར། །ཞེས་གསུངས་པའི་ཕྱིར། འདིའི་དངོས་བསྟན་གྱི་གཏན་ཚིགས་ཀྱི་མཚན་གཞི་ནི། ས་དང་པོའི་རྗེས་ཐོབ་ལ་གནས་པའི་བྱང་ཆུབ་སེམས་དཔའ་ཕ་རོལ་པོ་ཆོས་ཅན། ནང་ན་སྤངས་རྟོགས་ཀྱི་ཡོན་ཏན་ཁྱད་པར་ཅན་དང་ལྡན་པ་ཡིན་ཏེ། སློང་བ་པོ་ ༼༨༨༽ ལ་རང་གི་ལུས་ཀྱི་ཤ་བཅད་དེ་སྟེར་བ་ལ་ཡང་གུས་པའི་ལུས་ངག་གི་མཚན་མ་ཁྱད་པར་ཅན་དང་ལྡན་པའི་སེམས་དཔའ་ཡིན་པའི་ཕྱིར། ཞེས་པ་ལྟ་བུའོ། །ས་དང་པོའི་རྗེས་ཐོབ་ཏུ་སྤྱོད་པའི་རྒྱུ་སྦྱིན་པའི་ཕར་ཕྱིན་དེ་ལ་འཁོར་གསུམ་དུ་དམིགས་མི་དམིགས་ཀྱི་སྒོ་ནས་འཇིག་རྟེན་ལས་འདས་མ་འདས་གཉིས་སུ་ཡོད་དེ།

སྦྱིན་བྱའི་དངོས་པོ་སོགས་ཀྱི་འཁོར་གསུམ་མི་དམིགས་པའི་ཤེས་རབ་ཀྱི་རྩིས་ཟིན་པའི་སྦྱིན་པ་ནི། འཇིག་རྟེན་ལས་འདས་པའི་རྒྱུ་སྦྱིན་པའི་ཕར་ཕྱིན་དང༌། འཁོར་གསུམ་བཏགས་ཡོད་ཙམ་དུ་མངོན་པར་ཞེན་པའི་ས་དང་པོའི་སྦྱིན་པ་ནི། འཇིག་རྟེན་པའི་རྒྱུ་སྦྱིན་པའི་ཕར་ཕྱིན་ཡིན་ཏེ། དེ་སྐད་དུ། སྦྱིན་པ་སྦྱིན་བྱ་ལེན་པོ་གཏོང་པོས་སྟོང༌། །འཇིག་རྟེན་འདས་པའི་ཕ་རོལ་ཕྱིན་ཅེས་བྱ། །གསུམ་པོ་དག་ལ་ཆགས་སྐྱེས་གྱུར་པ་དེ། །འཇིག་རྟེན་པ་ཡི་ཕ་རོལ་ཕྱིན་ཅེས་བསྟན། །ཞེས་གསུངས་པའི་ཕྱིར། གསུམ་པོ་དག་ལ་ཆགས་སྐྱེས་ཞེས་པའི་དོན་བདེན་འཛིན་ལ་འཆད་པ་ནི་མི་འཐད་དེ། ས་དང་པོར་བདེན་འཛིན་མི་སྲིད་པའི་ཕྱིར། སེམས་བསྐྱེད་དང་པོ་བཤད་ཟིན་ཏོ།། ༈ །།ས་གཉིས་པ་དྲི་མ་མེད་པ་བཤད་པ་ལ། ས་རང་གི་ངོ་བོ་ནི། སྔར་ལྟར་ས་གཉིས་པའི་མཉམ་གཞག་ཡེ་ཤེས་ཉིད་ས་གཉིས་པ་ཡིན་ལ། དྲི་མ་མེད་པ་ཞེས་པ་ཡང་རྗེས་ཐོབ་ཏུ་ཚུལ་ཁྲིམས་ལ་ལྷག་པར་སྤྱོད་པས་ན་འབྲས་མིང་རྒྱུ་ལ་བཏགས་པའི་རྣམ་དབྱེ་ཤེས་དགོས་སོ། །དཔེར་ན་ས་ ༼༨༩༽ དང་པོའི་རྗེས་ཐོབ་ཏུ་སྤྱིར་ས་ཐོབ་པ་དང༌། སེམས་ཅན་གྱི་དོན་སྒྲུབ་རྒྱུ་མཐོང་བ་ལ་ཡིད་རབ་ཏུ་དགའ་བ་སྐྱེ་བས་ས་དང་པོ་ལ་རབ་ཏུ་དགའ་བའི་སར་བཞག་པ་བཞིན་ནོ། །འདིར་ཕར་ཕྱིན་ལྷག་པའི་ཡོན་ཏན་ནི། རྨི་ལམ་ཙམ་དུའང་མི་དགེ་བའི་ལས་མི་གསོག་ཅིང༌། དགེ་བའི་ལས་ལམ་ནི་ས་དང་པོའི་གནས་སྐབས་ལས་ཀྱང་ཆེས་ཆེར་ལྷག་པར་གསོག་པ་ཡིན་ཏེ། དེ་ཚུལ་ཕུན་ཚོགས་ཡོན་ཏན་དག་ལྡན་ཕྱིར། །རྨི་ལམ་དུ་ཡང་འཆལ་ཁྲིམས་དྲི་མ་སྤངས། །ལུས་ངག་ཡིད་ཀྱི་རྒྱུ་བ་དག་གྱུར་པས། །དམ་པའི་ལས་ལམ་བཅུ་ཆར་གསོག་པར་བྱེད། །ཅེས་གསུངས་པའི་ཕྱིར། འདིར་ཚུལ་ཁྲིམས་རྣམ་པར་དག་པའི་དཔེ་ནི་རྒྱ་མཚོ་ཆེན་པོ་ཆུའི་རླབས་དང་ཀླུ་རྣམས་གཙང་སྦྲ་ཆེ་བའི་སྟོབས་ཀྱིས་ཤི་བའི་རོ་དང་ཡུན་རིང་ལྷན་ཅིག་མི་འགྲོགས་པ་དང༌། བཀྲ་ཤིས་མ་དང་རྣ་ནག་མ་སྟེ།

བཀྲ་མི་ཤེས་པ་གཉིས་ཁྱིམ་གཅིག་ཏུ་ཡུན་རིང་ལྷན་ཅིག་མི་འགྲོགས་པ་ལྟར་ཚུལ་ཁྲིམས་ཀྱི་ཕར་ཕྱིན་ལ་ལྷག་པར་སྤྱོད་པའི་ས་གཉིས་པ་བའི་སེམས་རྒྱུད་དང་འཆལ་བའི་ཚུལ་ཁྲིམས་ལྷན་ཅིག་ཏུ་མི་གནས་པ་ཡིན་ཏེ། ཇི་ལྟར་རྒྱ་མཚོ་རོ་དང་ལྷན་ཅིག་དང༌། །བཀྲ་ཤིས་རྣ་ནག་མ་དང་ལྷན་ཅིག་བཞིན། །དེ་ལྟར་ཚུལ་ཁྲིམས་དབང་བྱས་བདག་ཉིད་ཆེ། །དེ་འཆལ་བ་དང་ལྷན་ཅིག་གནས་མི་འདོད། །ཅེས་གསུངས་པའི་ཕྱིར། མདོར་ན་ས་གཉིས་པ་དྲི་མ་མེད་པ་ ༼༩༠༽ ནི་སྟོན་ཀའི་ཟླ་བའི་འོད་དང་ཆོས་མཚུངས་པ་ཡིན་ཏེ། མི་དགེ་བའི་ལས་ལམ་གྱི་དྲི་མ་མེད་པ་དང༌། འཆལ་ཚུལ་གྱིས་བསྐྱེད་པའི་འགྲོ་བའི་ཡིད་ཀྱི་གདུང་བ་མཐའ་དག་སེལ་བར་བྱེད་པའི་ཕྱིར་ཏེ། གཞུང་ལས། རྒྱལ་སྲས་ཟླ་བ་ལས་བྱུང་སྲིད་མིན་སྲིད་པ་ཡི། །དཔལ་གྱུར་དྲི་མ་དང་བྲལ་དྲི་མ་མེད་འདི་ཡང༌། །སྟོན་ཀའི་དུས་ཀྱི་ཟླ་བའི་འོད་ནི་ཇི་བཞིན་དུ། །འགྲོ་བའི་ཡིད་ཀྱི་གདུང་བ་སེལ་བར་བྱེད་པ་ཡིན། །ཞེས་གསུངས་པའི་ཕྱིར། སེམས་བསྐྱེད་གཉིས་པ་བཤད་ཟིན་ཏོ།། ༈ །།ས་གསུམ་པ་འོད་བྱེད་པ་འཆད་པར་བྱེད་པ་ལ། སའི་ངེས་ཚིག་ནི། ཤེས་བྱ་སྐྱེ་འགག་སོགས་ཀྱི་སྤྲོས་པའི་བུད་ཤིང་མ་ལུས་བསྲེག་པའི་ཡེ་ཤེས་ཀྱི་མེའི་འོད་གསལ་བར་འབྱུང་བའི་ཕྱིར། ས་འདི་ལ་འོད་བྱེད་པ་ཞེས་བྱ་སྟེ། ཤེས་བྱའི་བུད་ཤིང་མ་ལུས་སྲེག་པའི་མེའི། །འོད་འབྱུང་ཕྱིར་ན་ས་ནི་གསུམ་པ་འདི། །འོད་བྱེད་པ་སྟེ་བདེ་གཤེགས་སྲས་པོ་ལ། །ཞེས་གསུངས་པའི་ཕྱིར། ཕར་ཕྱིན་ལྷག་ཚུལ་ནི། ས་འདིའི་རྗེས་ཐོབ་ཏུ་སྐྱེ་བོ་ཞེ་སྡང་ཅན་གྱིས་བྱང་ཆུབ་སེམས་དཔའི་ལུས་ལས་ཤ་སྲང་རེ་རེ་ནས་གཅོད་པར་བྱེད་ཀྱང༌། ཁོང་མི་ཁྲོ་བའི་སྟེང་དུ་གཅོད་པ་པོ་ལ་སྙིང་རྗེ་ལྷག་པར་འཕེལ་བས་བཟོད་པའི་ཕར་ཕྱིན་ལ་ལྷག་པར་སྤྱོད། ཡང་གནོད་བྱ་གནོད་བྱེད་གནོད་པའི་ཚུལ་གསུམ་གཟུགས་བརྙན་ལྟར་རང་བཞིན་མེད་པར་མངོན་སུམ་དུ་མཐོང་ ༼༩༡༽ བའི་ལྟ་བའི་ངང་ལ་གནས་པས་ཀྱང་བཟོད་པའི་ཕར་ཕྱིན་ལ་ལྷག་པར་སྤྱོད་པ་ཡིན་ཏེ།

གལ་ཏེ་གནས་མིན་འཁྲུགས་པ་འགའ་ཡིས་དེའི། །ཞེས་པ་ནས། གང་ཕྱིར་ཆོས་ཀུན་དེ་ཡིས་གཟུགས་བརྙན་ལྟར། །མཐོང་བ་དེས་ཀྱང་དེ་ཡི་བཟོད་པར་འགྱུར། །ཞེས་དང༌། དཀའ་འགྲེལ་ལས། སྙིང་རྗེའི་སྒོ་ནས་བཟོད་པ་ལྷག ལྟ་བའི་སྒོ་ནས་བཟོད་པ་ལྷག །ཞེས་གསུངས་པའི་ཕྱིར། ཁོང་ཁྲོས་པའི་ཉེས་དམིགས་ནི། གནོད་པ་བྱས་པས་གལ་ཏེ་དེར་དཀོན་ན། །ཞེས་པ་ནས། མི་བཟོད་པ་ཡིས་མྱུར་དུ་ངན་འགྲོར་བསྐྱུར་བར་བྱེད། །ཅེས་པའི་བར་གྱིས་བསྟན། ཉེས་དམིགས་རྣམས་ཀྱི་ནང་ནས་ཀྱང་ཡུལ་བྱང་ཆུབ་སེམས་དཔའ་ལ་ཁོང་ཁྲོས་པ་འདི་ཉེས་པ་ཤིན་ཏུ་ཆེ་སྟེ། དེ་ཡང་བྱང་སེམས་རྟོགས་པ་མཐོ་བ་གཅིག་གིས་བྱང་སེམས་འོག་མ་ཞིག་ལ་ཁོང་ཁྲོས་ན་བསྐལ་པ་བརྒྱར་བསགས་པའི་དགེ་བའི་རྩ་བ་འཇོམས་པ་ལ་དགོངས་ནས། མདོ་རྒྱ་ཆེར་རོལ་པ་ལས། འཇམ་དཔལ་ཁོང་ཁྲོ་བ་ཞེས་བྱ་བ་ནི། བསྐལ་པ་བརྒྱར་བསགས་པའི་དགེ་བའི་རྩ་བ་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ། །ཞེས་དང༌། དེའི་དོན་འཇུག་པ་ལས། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། །སྦྱིན་དང་ཁྲིམས་བྱུང་དགེ་བ་བསྐལ་པར་བརྒྱར། །བསགས་པ་སྐད་ཅིག་གིས་འཇོམས་དེ་ཡི་ཕྱིར། །མི་བཟོད་ལས་གཞན་སྡིག་པ་ཡོད་མ་ཡིན། །ཞེས་གསུངས་ 

༼༩༢༽ པ་དང༌། ཡང་བྱང་སེམས་རྟོགས་པ་དམའ་བ་ཚོགས་ལམ་པ་ལྟ་བུ་ཞིག་གིས་བྱང་སེམས་སྦྱོར་ལམ་པ་ཞིག་ལ་ཁོང་ཁྲོས་ན་བསྐལ་པ་སྟོང་དུ་བསགས་པའི་དགེ་རྩ་འཇོམས་པ་ལ་དགོངས་ནས། མདོ་དཀོན་མཆོག་སྤྲིན་ལས། ཁོང་ཁྲོ་བ་ཞེས་བྱ་བ་ནི། བསྐལ་པ་སྟོང་དུ་བསགས་པའི་དགེ་བའི་རྩ་བ་སྲེག་པའི་ངང་ཚུལ་ཅན་ནོ་ཞེས་དང༌། དེའི་དོན་སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང༌། །ཁོང་ཁྲོ་གཅིག་གིས་འཇོམས་པར་བྱེད། །ཅེས་གསུངས་པས་སོ། །ཁོང་ཁྲོའི་རྣམ་སྨིན་ནི། ཡུལ་བྱང་ཆུབ་སེམས་དཔའ་ལ་ཁོང་ཁྲོ་སྐད་ཅིག་མ་གཅིག་སྐྱེས་ན་བསྐལ་པ་གཅིག་ཏུ་དམྱལ་བར་གནས། སྐད་ཅིག་མ་གཉིས་སྐྱེས་ན་བསྐལ་པ་གཉིས་སུ་དམྱལ་བར་གནས་པ་སོགས་སྐད་ཅིག་མ་དུ་སྐྱེས་ཀྱི་གྲངས་དང་མཉམ་པའི་བསྐལ་པར་དམྱལ་བའི་སྡུག་བསྔལ་མྱོང་སྟེ། སྤྱོད་འཇུག་ལས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་པར་བྱེད་ན་དེ། །ངན་སེམས་སྐྱེས་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་གསུངས་པའི་ཕྱིར། དེ་དག་ནི་བྱང་སེམས་ནང་ཕན་ཚུན་གྱི་དབང་དུ་བྱས་པ་ཡིན་ལ། བྱང་སེམས་མ་ཡིན་པས་བྱང་སེམས་ལ་ཁོང་ཁྲོས་ན་རྣམ་པར་སྨིན་པ་ལ་ཚད་གཟུང་དུ་མེད་དེ། འཇུག་པ་རང་འགྲེལ་ལས། བྱང་ ༼༩༣༽ ཆུབ་སེམས་དཔའ་མ་ཡིན་པས་བྱང་ཆུབ་ཏུ་སེམས་བསྐྱེད་པ་རྣམས་ལ་ལྟ་ཅི་སྨོས་ཏེ། དཔེར་ན་རྒྱ་མཚོ་ཆེན་པོའི་ཆུའི་ཚད་སྲང་གྲངས་ཀྱིས་ངེས་པར་མི་ནུས་པ་ལྟར། རྣམ་པར་སྨིན་པའི་མཚམས་ངེས་པར་མི་ནུས་སོ། །ཞེས་གསུངས་པའི་ཕྱིར། དེས་ན་འཇུག་པ་དང་སྤྱོད་འཇུག་གི་དངོས་བསྟན་གྱི་ཁོང་ཁྲོ་བའི་ཡུལ་དང་ཁོང་ཁྲོ་བ་པོ་གང་རུང་ཡིན་ན། བྱང་སེམས་སོ་སྐྱེ་ཡིན་པས་ཁྱབ། གང་ཕྱིར་རྒྱལ་སྲས་རྣམས་ལ་ཞེས་པའི་དངོས་བསྟན་གྱི་རྒྱལ་སྲས་ཡིན་ན། ཁོང་ཁྲོ་བ་པོ་ལས་རྟོགས་པ་དམའ་བས་ཁྱབ་སྟེ།

འགྲེལ་པ་ལས། རྟེན་གྱི་སྐབས་སུ་བྱང་ཆུབ་སེམས་དཔའ་བདག་ཉིད་ཆེན་པོ་དེས་ཞེས་དང༌། ཡུལ་གྱི་སྐབས་སུ་བྱང་ཆུབ་ཏུ་སེམས་བསྐྱེད་པ་རྣམས་ལ་ཞེས་གསུངས་པའི་ཕྱིར། བཟོད་པའི་ཕན་ཡོན་དང་ཡོན་ཏན་གཞན་ཐོབ་ཚུལ་གཉིས་ནི། བཟོད་པས་བཤད་ཟིན་དང་འགལ་ཡོན་ཏན་རྣམས་བྱེད་དོ། །ཞེས་སོགས་དང༌། ས་དེར་རྒྱལ་སྲས་བསམ་གཏན་མངོན་ཤེས་དང༌། །ཞེས་སོགས་ཀྱིས་བསྟན་ཏོ། །སེམས་བསྐྱེད་གསུམ་པ་བཤད་ཟིན་ཏོ།། ༈ །།ས་བཞི་པ་འོད་འཕྲོ་བ་ནི། རྗེས་ཐོབ་ཏུ་བརྩོན་འགྲུས་ཀྱི་ཕར་ཕྱིན་ལ་ལྷག་པར་སྤྱོད་ཅིང༌། ངེས་ཚིག་ནི། ས་གསུམ་པ་འོད་བྱེད་པ་ལས་ལྷག་པའི་ཡང་དག་པའི་ཡེ་ཤེས་ཀྱི་མེའི་འོད་ཆེས་ཆེར་འཕྲོ་བས་ན་འོད་འཕྲོ་བ་ཞེས་བྱ་སྟེ། བརྩོན་འགྲུས་གང་དུ་འབར་བར་གྱུར་པ་ཡི། །ས་དེ་བཞི་པ་འོད་ནི་འཕྲོ་བ་འོ། །དེར་ ༼༩༤༽ ནི་བདེ་གཤེགས་སྲས་ལ་རྫོགས་པ་ཡི། །བྱང་ཆུབ་ཕྱོགས་ལྷག་བསྒོམས་པ་ལས་སྐྱེས་པའི། །སྣང་བ་ཟངས་ཀྱི་འོད་ལས་ལྷག་འབྱུང་ཞིང༌། །ཞེས་གསུངས་པའི་ཕྱིར། སེམས་བསྐྱེད་བཞི་པ་བསྟན་ཟིན་ཏོ།། ༈ །།ས་ལྔ་པ་ལ་ངེས་ཚིག་ནི། ས་འདིར་ལྷའི་བུའི་བདུད་ཀྱིས་ཀྱང་ཕམ་པར་མི་ནུས་ན་འཇིག་རྟེན་གྱི་ཁམས་ན་གནས་པའི་བདུད་གཞན་ཕལ་པས་ལྟ་སྨོས་ཀྱང་ཅི་དགོས་པས་འདིའི་མིང་ལ་སྦྱང་དཀའ་བའམ་ཐུབ་དཀའ་བ་ཞེས་བྱ། ཕར་ཕྱིན་ལྷག་ཚུལ་རྗེས་ཐོབ་ཏུ་བསམ་གཏན་གྱི་ཕར་ཕྱིན་ལ་ལྷག་པར་སྤྱོད་ཅིང༌། ཡོན་ཏན་གཞན་ཡང་འཕགས་པའི་བདེན་པ་བཞི་བློ་གྲོས་ཞིབ་མོས་རྟོགས་པའི་ཡོན་ཏན་ཐོབ་པ་ཡིན་ཏེ། བདག་ཉིད་ཆེ་དེ་བདུན་རྣམས་ཀུན་གྱིས་ཀྱང༌། །སྦྱང་དཀའི་ས་ལ་ཕམ་པར་ནུས་མ་ཡིན། །བསམ་གཏན་ལྷག་ཅིང་བློ་བཟང་བདེན་རང་བཞིན། །ཞིབ་མོ་རྟོགས་ལའང་ཤིན་ཏུ་མཁས་པ་ཐོབ། །ཅེས་གསུངས་པའི་ཕྱིར། སེམས་བསྐྱེད་ལྔ་པ་སྦྱང་དཀའ་བའི་ས་ལེགས་པར་བསྟན་ཟིན་ཏོ།། ༈ །།མཐའ་བྲལ་དབུ་མའི་གསང་ཚིག་མདའ་ལྔ་པ། །གཞན་དོན་ལ་ཆགས་སྙིང་སྟོབས་མེ་ཏོག་གཞུར། །བསམ་དང་སྦྱོར་བས་སྲིད་ཞིའི་གཡུལ་ངོ་བཅོམ། །སྨྲ་བའི་ཟླ་བར་གྲགས་དེས་དགེ་ལེགས་སྩོལ། །ལེགས་བྱས་བསོད་ནམས་མི་ནུབ་དཔུང་པ་ཡི། །གྲིབ་བསིལ་སྐྱེ་དགུའི་ཉེར་འཚེ་ཕན་བདེའི་སྲོག

།སྟེར་མཁས་ལོག་སྨྲའི་གཉིས་འཐུང་རྣམ་གནོན་གྱི། །དཔལ་ལྡན་སྨྲ་བའི་ ༼༩༥༽ སེང་གེ་རྒྱལ་གྱུར་ཅིག །ཞེས་མཆོད་པར་བརྗོད་ནས། འདིར་ས་དྲུག་པ་མངོན་དུ་གྱུར་པའི་སེམས་བསྐྱེད་འཆད་པར་བྱེད་པ་ལ་བཞི་སྟེ། ཤེར་ཕྱིན་ལྷག་པས་འགོག་པ་ཐོབ་པར་བསྟན། ཞར་ལ་ཤེར་ཕྱིན་ཉིད་ཀྱི་ཆེ་བ་བརྗོད། ཤེར་ཕྱིན་དེ་ལ་འཇུག་ཚུལ་གཏན་ལ་དབབ། ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པའོ། །ས་དྲུག་པ་མངོན་དུ་གྱུར་པར་གནས་པའི་བྱང་ཆུབ་སེམས་དཔའ་ཆོས་ཅན། ཁྱོད་ཀྱིས་རྒྱུ་ཤེར་ཕྱིན་ལ་ལྷག་པར་སྤྱོད་པའི་སྟོབས་ཀྱིས། ཐེག་ཆེན་ཐུན་མོང་མ་ཡིན་པའི་འགོག་པའི་སྙོམས་འཇུག་ཐོབ་པར་འགྱུར་ཏེ། ཞི་གནས་ཕུལ་དུ་ཕྱིན་པའི་མཉམ་བཞག་ལ་གནས་པ་དང༌། རྫོགས་པའི་སངས་རྒྱས་ཀྱི་ཆོས་ལ་ཆེས་ཆེར་མངོན་དུ་ཕྱོགས་པ་དང༌། ལྷག་མཐོང་རྟེན་འབྲེལ་ཟབ་མོའི་དེ་ཁོ་ན་ཉིད་ལྷག་པར་མངོན་སུམ་དུ་མཐོང་བའི་བྱང་ཆུབ་སེམས་དཔའ་ཡིན་པའི་ཕྱིར། ཞེས་འཆད་པ་ལ། མངོན་དུ་ཕྱོགས་པར་མཉམ་གཞག་སེམས་གནས་ཏེ། །རྫོགས་པའི་སངས་རྒྱས་ཆོས་ལ་མངོན་ཕྱོགས་ཤིང༌། །འདི་རྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་པ་འདི་འབྱུང༌། འདིའི་སྐབས་སུ་དགག་གཞག་གཉིས་ལས། དང་པོ་ནི། ཁ་ཅིག་ན་རེ། མངོན་དུ་ཕྱོགས་པར་མཉམ་གཞག་སེམས་གནས་ཏེ། །ཞེས་པའི་དངོས་བསྟན་གྱི་མཉམ་གཞག་ཡིན་ན། ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་ ༼༩༦༽ མཉམ་གཞག་ཡེ་ཤེས་ཡིན་པས་ཁྱབ། ལྷག་མཐོང་རྟེན་འབྲེལ་ཟབ་མོའི་དེ་ཁོ་ན་ཉིད་མངོན་སུམ་དུ་མཐོང་བའི་བྱང་ཆུབ་སེམས་དཔའ་ཡིན་ན། འདི་རྟེན་འབྱུང་བའི་དེ་ཉིད་མཐོང་བ་དེ། །ཞེས་པའི་དངོས་བསྟན་གྱི་བྱང་ཆུབ་སེམས་དཔའ་ཡིན་པས་ཁྱབ། བྱང་སེམས་ས་དྲུག་པ་བ་ཡིན་ན། ཐེག་ཆེན་ཐུན་མོང་མ་ཡིན་པའི་འགོག་པའི་སྙོམས་འཇུག་ཐོབ་པའི་བྱང་ཆུབ་སེམས་དཔའ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ།

ས་དྲུག་པའི་རྗེས་ཐོབ་ལ་གནས་པའི་བྱང་ཆུབ་སེམས་དཔའི་རྒྱུད་ཀྱི་ཞི་གནས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གཞུང་དེའི་དངོས་བསྟན་གྱི་ཞི་གནས་ཡིན་པའི་ཕྱིར། མ་གྲུབ་ན། དེ་ལ་གནས་པའི་བྱང་ཆུབ་སེམས་དཔའ་ཆོས་ཅན། ཁྱོད་ཀྱི་རྒྱུད་ཀྱི་ཞི་གནས་དེ་གཞུང་དེའི་དངོས་བསྟན་གྱི་ཞི་གནས་ཡིན་པར་ཐལ། ཁྱོད་ཀྱི་རྒྱུད་ཀྱི་ལྷག་མཐོང་དེ། འདི་རྟེན་འབྱུང་བའི་དེ་ཉིད་མཐོང་བ་ཞེས་པའི་དངོས་བསྟན་གྱི་ལྷག་མཐོང་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་ཤེས་རབ་གནས་པའི་ཞེས་པའི་དངོས་བསྟན་གྱི་ཤེར་ཕྱིན་ལ་ལྷག་པར་སྤྱོད་པའི་བྱང་སེམས་ཡིན་པའི་ཕྱིར་ཏེ། ཕར་ཕྱིན་བཅུའི་ནང་ནས་རྒྱུ་ཤེར་ཕྱིན་ལ་ལྷག་པར་སྤྱོད་པའི་བྱང་སེམས་ཡིན་པའི་ཕྱིར་ཏེ། ས་དྲུག་པའི་རྗེས་ཐོབ་པ་ཡིན་པའི་ཕྱིར། ཁྱབ་པ་ཡོད་དེ། ས་བཅུའི་རྗེས་ཐོབ་ཏུ་ཕར་ཕྱིན་ལ་ལྷག་པར་སྤྱོད་ཚུལ་རེ་རེ་ཡོད་པའི་ཕྱིར། རྩ་བར་འདོད་ན། ༼༩༧༽ ས་དྲུག་པའི་རྗེས་ཐོབ་ལ་གནས་པའི་བྱང་སེམས་ཆོས་ཅན། ཁྱོད་ཀྱི་རྒྱུད་ཀྱི་ཞི་གནས་དེ་ཆོས་ཉིད་ལ་རྩེ་གཅིག་ཏུ་མཉམ་པར་བཞག་པའི་མཉམ་གཞག་ཡེ་ཤེས་མ་ཡིན་པར་ཐལ། ཁྱོད་ཀྱི་རྒྱུད་ལ་ཆོས་ཉིད་ལ་རྩེ་གཅིག་པའི་མཉམ་གཞག་ཡེ་ཤེས་མེད་པའི་ཕྱིར་ཏེ། ཁྱོད་བྱང་སེམས་རྗེས་ཐོབ་པ་ཡིན་པའི་ཕྱིར། ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ། བྱང་སེམས་ས་དང་པོ་བ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟེན་འབྲེལ་གྱི་གནས་ལུགས་མངོན་སུམ་དུ་མཐོང་བའི་བྱང་ཆུབ་སེམས་དཔའ་ཡིན་པའི་ཕྱིར་ཏེ། རྟེན་འབྲེལ་གྱི་གནད་མངོན་སུམ་དུ་མཐོང་བའི་བྱང་སེམས་ཡིན་པའི་ཕྱིར་ཏེ། བྱང་འཕགས་ཡིན་པའི་ཕྱིར། རྩ་བར་འདོད་ན། ཤེས་རབ་གནས་པས་ཞེས་པའི་དངོས་བསྟན་གྱི་བྱང་སེམས་ཡིན་པར་ཐལ། འདོད་པའི་ཕྱིར། འདོད་ན། རྒྱུ་ཤེར་ཕྱིན་ལ་ལྷག་པར་སྤྱོད་པའི་བྱང་སེམས་ཡིན་པར་ཐལ། འདོད་པའི་ཕྱིར། འདོད་ན། བྱང་སེམས་ས་དྲུག་པ་ཡིན་པར་ཐལ་ལོ། །དམ་བཅའ་གསུམ་པ་ལ།

བྱང་སེམས་ས་དྲུག་པ་མཉམ་བཞག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་ཅན་ཡིན་པའི་ཕྱིར་རོ། །རྩ་བར་འདོད་ན། དེ་ཆོས་ཅན། རྒྱུ་ཤེར་ཕྱིན་ལ་ལྷག་པར་སྤྱོད་པ་སྔོན་དུ་སོང་བའི་བྱང་ཆུབ་སེམས་དཔའ་ཡིན་པར་ཐལ། འདོད་པའི་ཕྱིར། འདོད་ན། ས་དྲུག་པའི་རྗེས་ཐོབ་པའི་བྱང་ཆུབ་སེམས་དཔའ་ཡིན་པར་ཐལ། འདོད་པའི་ ༼༩༨༽ ཕྱིར། འདོད་ན། མ་ཡིན་པར་ཐལ། ས་དྲུག་པའི་རྗེས་ཐོབ་ཀྱི་སྔ་རོལ་མཉམ་གཞག་ལ་གནས་པའི་བྱང་སེམས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །གཉིས་པ་རང་ལུགས་བཞག་པ་ནི། འདི་རྟེན་འབྱུང་བའི་དེ་ཉིད་མཐོང་བ་དེ། །ཞེས་པའི་དངོས་བསྟན་གྱི་བྱང་སེམས་དང༌། ཤེས་རབ་གནས་པས་ཞེས་པའི་དངོས་བསྟན་གྱི་བྱང་སེམས་དང༌། རྒྱུ་ཤེར་ཕྱིན་ལ་ལྷག་པར་སྤྱོད་པའི་བྱང་སེམས་དང༌། ཐེག་ཆེན་ཐུན་མོང་མ་ཡིན་པའི་འགོག་སྙོམས་ཐོབ་པའི་བྱང་སེམས་ས་དྲུག་པ་བ་དང༌། ས་དྲུག་པའི་རྗེས་ཐོབ་པ་རྣམས་ཡིན་ཁྱབ་མཉམ་ཡིན་ཅིང༌། དེ་ཡིན་ན་ཐུན་མོང་མ་ཡིན་པའི་འགོག་སྙོམས་ཐོབ་པས་ནི་མ་ཁྱབ་སྟེ། དྲུག་པའི་རྗེས་ཐོབ་ཏུ་འཕོས་མ་ཐག་ཏུ་རྒྱུ་ཤེར་ཕྱིན་ལ་ལྷག་པར་སྤྱད་པས། འབྲས་བུ་ཐུན་མོང་མ་ཡིན་པའི་འགོག་སྙོམས་ཐོབ་པར་བཤད་པ་དེ་འཐད་པའི་ཕྱིར་ཏེ། ཤེས་རབ་གནས་པའི་འགོག་པ་ཐོབ་པར་འགྱུར། །ཞེས་པ་འདི་ལ་འཆད་ཚུལ་གཅིག་ཡོད་པའི་ཕྱིར། ཤེར་ཕྱིན་ལ་ལྷག་པར་སྤྱོད་པའི་སྟོབས་ཀྱིས་ཐོབ་པའི་མཚན་འཛིན་གྱི་སྤྲོས་པ་མཐའ་དག་བཀག་པའི་དེ་བཞིན་ཉིད་ལ་རྩེ་གཅིག་པའི་ཡེ་ཤེས་དེ་ཐེག་ཆེན་ཐུན་མོང་མ་ཡིན་པའི་འགོག་སྙོམས་ཀྱི་མཚན་ཉིད། ས་མཚམས་ས་དྲུག་པའི་རྗེས་ཐོབ་ནས་སངས་རྒྱས་སའི་བར་ན་ཡོད་དོ། །དེ་བཞིན་དུ། ཤེས་རབ་གནས་པས་འགོག་པ་ཐོབ་པར་འགྱུར། །ཞེས་པའི་དངོས་བསྟན་གྱི་འགོག་སྙོམས་དང༌། བྱང་འཕགས་ཀྱི་རྒྱུད་ཀྱི་ཐུན་ ༼༩༩༽ མོང་མ་ཡིན་པའི་འགོག་སྙོམས་དོན་གཅིག ས་མཚམས་ནི་ས་དྲུག་པའི་རྗེས་ཐོབ་ནས་ས་བཅུ་པའི་བར་ན་ཡོད་དོ། །ཡང་དེ་བཞིན་དུ་ཐུན་མོང་བའི་འགོག་སྙོམས་དང་ཚོར་འདུ་ཙམ་བཀག་པའི་འགོག་པའི་སྙོམས་འཇུག་དོན་གཅིག

ས་མཚམས་ཐེག་ཆེན་གྱི་ས་དང་པོའི་རྗེས་ཐོབ་ནས་ས་དྲུག་པའི་རྗེས་ཐོབ་མ་སྐྱེས་ཀྱི་བར་ན་ཡོད། ཉན་ཐོས་ཀྱི་ཕྱིར་མི་འོང་ལུས་མངོན་བྱེད་ཐོབ་པའི་སྒོམ་ལམ་ནས་དགྲ་བཅོམ་པའི་བར་ན་ཡོད་པ་ཡིན་ཏེ། མཛོད་ལས། འགོག་པ་ཐོབ་པའི་ཕྱིར་མི་འོང༌། །ཞེས་དང༌། མངོན་རྟོགས་རྒྱན་ལས། འགོག་དང་བཅས་པའི་སྙོམས་འཇུག་དགུར། །རྣམ་པ་གཉིས་སུ་སོང་འོང་ནས། །ཞེས་གསུངས་པའི་ཕྱིར། གཉིས་པ་ཞར་ལ་ཤེར་ཕྱིན་ཉིད་ཀྱི་ཆེ་བ་བརྗོད་པ་ནི། ཤེས་རབ་གནས་པས་ཞེས་པ་ལ་འཕྲོས། ཤེར་ཕྱིན་གྱི་ཆེ་བ་དཔེའི་སྒོ་ནས་སྟོན་པར་བྱེད་པ་ལ། ཇི་ལྟར་ལོང་བའི་ཚོགས་ཀུན་ཞེས་པ་ནས། རྒྱལ་ཉིད་འགྲོ་ཞེས་པའི་བར་འདི་བྱུང༌། གསུམ་པ་ཤེར་ཕྱིན་དེ་ལ་འཇུག་ཚུལ་གཏན་ལ་དབབ་པ་ལ་གཉིས་ཏེ། ཐུན་མོང་ཐེག་པས་རྟོགས་བྱའི་སྟོང་ཉིད་བཤད། ཐེག་པ་ཆེན་པོའི་རྟོགས་བྱའི་སྟོང་ཉིད་བཤད་པའོ། །དང་པོ་ལ་གཉིས་ཏེ། རྟེན་འབྲེལ་ཆོས་ཀྱི་བདག་མེད་སྒོ་ནས་བཤད། རྟེན་འབྲེལ་གང་ཟག་བདག་མེད་སྒོ་ནས་བཤད་པའོ། །དང་པོ་ལ་གསུམ་སྟེ། དབུ་མའི་ལྟ་བ་སྟོན་ཡུལ་གྱི་གདུལ་བྱ་ངོས་གཟུང་བ། མཐའ་བཞི་ ༼༡༠༠༽ སྐྱེ་འགོག་གི་ཚུལ། རྟེན་འབྲེལ་གྱི་ཕན་ཡོན་བཤད་པའོ། །དང་པོ་ལ་དགག་བཞག་གཉིས་ལས། དང་པོ་ནི། ཁ་ཅིག་ན་རེ། དབུ་མའི་ལྟ་བ་བསྟན་ཡུལ་གྱི་གདུལ་བྱ་ཡིན་ན། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། །རབ་ཏུ་དགའ་བ་ལས་བྱུང་མཆི་མས་མིག་བརླན་ཅིང༌། །ལུས་ཀྱི་བ་སྤུ་ལྡང་བར་གྱུར་པ་གང་ཡིན་ལ། །དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །ཅེས་པའི་དངོས་བསྟན་གྱི་གང་ཟག་ཡིན་པས་ཁྱབ། དེ་ཡིན་ན་ལམ་ཞུགས་ཀྱི་གང་ཟག་ཡིན་པས་ཁྱབ། དེ་ཡིན་ན་གྲུབ་མཐའ་ལ་ཞུགས་པའི་གང་ཟག་ཡིན་པས་ཁྱབ་ཅེས་ཟེར་བ་རྣམས་མི་འཐད་དེ། དམ་བཅའ་དང་པོ་ལ། དབུ་མ་པ་དང་གྲངས་ཅན་རྩོད་པའི་ཚེ། མྱུ་གུ་ཆོས་ཅན། སྐྱེ་བ་དོན་མེད་དུ་ཐལ། བདག་ལས་སྐྱེ་བའི་ཕྱིར་ཞེས་པའི་རིགས་པ་འཕངས་ཡུལ་གྱི་གྲངས་ཅན་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེར་ཐལ། དབུ་མའི་རིགས་པ་འཕངས་ཡུལ་གྱི་གདུལ་བྱ་ཡིན་པའི་ཕྱིར་ཏེ། བདག་སྐྱེ་འགོག་པའི་དབུ་མའི་རིགས་པ་འཕངས་ཡུལ་གྱི་གདུལ་བྱ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །རྩ་བར་འདོད་ན། ཐེག་ཆེན་གྱི་རིགས་སད་པའི་གང་ཟག་ཏུ་ཐལ། འདོད་པའི་ཕྱིར། འདོད་ན། ཐེག་པ་ཆེན་པོ་པར་ཐལ། འདོད་པའི་ཕྱིར། འདོད་ན། ནང་པ་སངས་རྒྱས་པ་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཕྱི་ ༼༡༠༡༽ རོལ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ་ཡང༌། དེ་ཆོས་ཅན། དེར་ཐལ། དེའི་ཕྱིར། རྟགས་གྲུབ་ཟིན། རྩ་བར་འདོད་ན། དེ་མ་ཡིན་པར་ཐལ། ལམ་མ་ཞུགས་ཀྱི་གང་ཟག་ཡིན་པའི་ཕྱིར་ཏེ། གྲངས་ཅན་ཡིན་པའི་ཕྱིར་རོ། །དམ་བཅའ་གསུམ་པ་ལ། གྲུབ་མཐའ་ལ་འཇུག་པའི་སྔ་རོལ་དུ་སྟོང་པ་ཉིད་ཀྱི་གཏམ་ཐོས་པ་ཙམ་གྱིས་ལུས་ཀྱི་བ་སྤུ་ལྡང་བ་ལ་སོགས་པའི་མཚན་མ་དང་ལྡན་པའི་བྱང་ཆུབ་སེམས་དཔའ་ལས་དང་པོ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དང་པོ་ཉིད་ནས་དབུ་མའི་ལྟ་བ་བསྟན་ཡུལ་གྱི་གདུལ་བྱ་སྣོད་ལྡན་ཡིན་པའི་ཕྱིར་ཏེ། དེ་ཉིད་ཉེ་བར་བསྟན་པའི་སྣོད་ནི་འདི་ཡིན་ཏེ། །ཞེས་པའི་དངོས་བསྟན་གྱི་སྣོད་ཡིན་པའི་ཕྱིར་ཏེ། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ཞེས་སོགས་ཀྱི་དངོས་བསྟན་གྱི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གྲུབ་མཐའ་ལ་ཞུགས་པའི་གང་ཟག་མ་ཡིན་པར་ཐལ། གྲུབ་མཐའ་ལ་མ་ཞུགས་པའི་གང་ཟག་ཡིན་པའི་ཕྱིར་ཏེ། གྲུབ་མཐའ་ལ་འཇུག་གོང་གི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །གཉིས་པ་རང་ལུགས་ནི། དབུ་མའི་ལྟ་བ་བསྟན་ཡུལ་གྱི་གང་ཟག་དེ་ལ། དང་པོ་ཉིད་ནས་དབུ་མའི་ལྟ་བ་བསྟན་ཡུལ་གྱི་གང་ཟག་དང༌། ཐལ་འགྱུར་གྱི་རིགས་པས་ལོག་རྟོག་བཅོམ་པའི་སྒོ་ ༼༡༠༢༽ ནས་དབུ་མའི་ལྟ་བ་བསྟན་ཡུལ་དང༌། འཁོར་བའི་ཉེས་དམིགས་སོགས་ཀྱིས་བློ་རིམ་གྱིས་སྦྱངས་ཏེ་དབུ་མའི་ལྟ་བ་བསྟན་ཡུལ་གྱི་གདུལ་བྱ་དང་གསུམ་ཡོད་ཅིང༌།

དང་པོ་དེ་དང༌། དེ་ཉིད་ཉེ་བར་བསྟན་པའི་སྣོད་ནི་འདི་ཡིན་ཏེ། །ཞེས་པའི་སྣོད་དང༌། རིན་ཆེན་ཕྲེང་བ་ལས། ཟབ་མོ་ཁུ་འཕྲིག་ཅན་འཇིགས་པ། །ཞེས་པའི་དངོས་བསྟན་གྱི་ཁུ་འཕྲིག་ཅན་གྱི་གང་ཟག་དང༌། མདོ་སྡེ་ས་བཅུ་པ་ལས། བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་པའི་དངོས་བསྟན་གྱི་གང་ཟག་རྣམས་དོན་གཅིག་ཅིང༌། དེ་རྣམས་གང་རུང་ཡིན་ན། གྲུབ་མཐས་བློ་ཁ་མ་སྒྱུར་བའི་བྱང་སེམས་ཚོགས་ལམ་པ་ཡིན་པས་ཁྱབ་པ་ཡིན་ནོ། །གཉིས་པ་ནི། མྱུ་གུ་བདག་ལས་སྐྱེས་པར་འདོད་པའི་གྲངས་ཅན་པ་ལ། མྱུ་གུ་ཆོས་ཅན། སྐྱེ་བ་དོན་མེད་དུ་ཐལ། བདག་ལས་སྐྱེ་བའི་ཕྱིར་ཞེས་པའི་རིགས་པ་འཕངས་པས་མྱུ་གུ་བདག་ལས་སྐྱེས་པའི་ལོག་རྟོག་ཟློག་ནས། མྱུ་གུ་རང་བཞིན་གྱིས་སྐྱེ་མེད་དུ་རྟོགས་པ་ལྟ་བུའོ། །གསུམ་པ་ནི། ལོག་སྲེད་ཅན་ལ་འཁོར་བའི་ཉེས་དམིགས་སོགས་བསྟན་པས། སླར་འཁོར་བ་ལ་སྲེད་པ་དང་བྲལ་ནས་ཐར་པ་ཐོབ་པའི་ཆེད་དུ་ཟབ་མོ་སྟོང་ཉིད་ཀྱི་ལྟ་བ་དོན་དུ་གཉེར་བའི་གང་ཟག་ལྟ་བུའོ། །གཉིས་པ་མཐའ་བཞི་སྐྱེ་འགོག་གི་ཚུལ་ལ་བཞི་སྟེ། དམ་བཅའི་སྒོ་ནས་མདོར་བསྟན། སྒྲུབ་བྱེད་ཀྱི་སྒོ་ནས་རྒྱས་པར་བཤད། ཐལ་རང་གི་ཁྱད་པར་ 

༼༡༠༣༽ བྱེ་བྲག་ཏུ་བཤད། བདེན་གཉིས་ཀྱི་རྣམ་གཞག་ཞིབ་ཏུ་བཤད་པའོ། །དང་པོ་ནི། ཕྱི་ནང་གི་གྲུབ་མཐའ་སྨྲ་བ་རྣམས་ཀྱི་ལོག་རྟོག་གི་གཉེན་པོར་དབུ་མ་པས་དམ་བཅའ་ཆེན་པོ་བཞི་མཛད་པ་ཡིན་ཏེ། གྲངས་ཅན་གྱི་གཉེན་པོར་བདག་སྐྱེ་འགོག་པའི་དམ་བཅའ། རང་སྡེ་སེམས་ཙམ་པ་མན་ཆད་ཀྱི་གཉེན་པོར་གཞན་སྐྱེ་འགོག་པའི་དམ་བཅའ། གཅེར་བུར་པའི་གཉེན་པོར་གཉིས་ཀ་ལས་སྐྱེ་བ་འགོག་པའི་དམ་བཅའ། སྤྱོད་པ་བའི་གཉེན་པོར་རྒྱུ་མེད་ལས་སྐྱེ་བ་འགོག་པའི་དམ་བཅའ་རྣམས་མཛད་པ་ཡིན་པའི་ཕྱིར་ཏེ། དོན་འདི་ལ་དགོངས་ནས། དབུ་མ་རྩ་ཤེ་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་དང༌། འཇུག་པ་ལས། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག །གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད། །ཅེས་གསུངས་པའི་ཕྱིར། འོ་ན་རྩོད་ཟློག་ལས། ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་བཤད་པར་མི་འཐད་པར་ཐལ། དབུ་མ་པ་ལ་དམ་བཅའ་ཡོད་པའི་ཕྱིར་ཞེ་ན། ཁྱབ་པ་མ་ངེས་ཏེ། ལུང་དེའི་དོན་ནི། དོན་དམ་པར་དམ་བཅའ་མེད་པ་ལ་དགོངས་པའི་ཕྱིར་ཏེ། དོན་དམ་པར་དགག་སྒྲུབ་བྱར་མེད་པའི་ཕྱིར། དེ་སྐད་དུ་རྩོད་ཟློག་ལས། དགག་ ༼༡༠༤༽ བྱ་ཅི་ཡང་མེད་པས་ན། །ང་ནི་ཅི་ཡང་མི་འགོག་གོ །ཞེས་དང༌། རིགས་པ་དྲུག་ཅུ་པ་ལས། རྩོད་མེད་ཆེ་བའི་བདག་ཉིད་ཅན། །དེ་དག་ལ་ནི་ཕྱོགས་ཉིད་མེད། །གང་ལ་ཕྱོགས་རྣམས་ཡོད་མིན་པ། །དེ་ལ་གཞན་ཕྱོགས་ག་ལ་ཡོད། །ཅེས་དང༌། བཞི་བརྒྱ་པ་ལས། ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་རིང་པོ་ན་ཡང༌། །ཀླན་ཀ་བརྗོད་པར་ནུས་མ་ཡིན། །ཞེས་དང༌། ཚིག་གསལ་ལས། ཕྱོགས་གཞན་ཁས་བླངས་པ་མེད་པའི་ཕྱིར་ཞེས་གསུངས་པ་རྣམས་དགོངས་དབྱིངས་ཕྱོགས་གཅིག་པ་ཡིན་ནོ། །ཕྱོགས་གཞན་ཁས་བླངས་པ་མེད་པའི་དོན་ལ།

རོང་སྟོན་སོགས་གཞན་དག་འཆད་ཚུལ་མང་དུ་སྣང་ཡང་ཕྱོགས་སུ་མ་ཕྱིན་ལ། གནད་ཀྱི་དོན་ནི། གནས་ལུགས་ལ་དཔྱོད་པའི་ཚེ་ཕྱོགས་གཞན་དགག་བྱ་འགོག་རྒྱུ་དང༌། བསྒྲུབ་བྱ་སྒྲུབ་རྒྱུ་ཁས་མི་ལེན་པ་ལ་དགོངས་པ་ཡིན་ནོ། །འོ་ན་དགག་སྒྲུབ་ཀྱི་རྣམ་གཞག་གཏན་ནས་མེད་དམ་ཞེ་ན། ཀུན་རྫོབ་སྒྱུ་མ་ལྟ་བུའི་ངང་ནས་དམ་བཅའ་དང་སྒྲུབ་བྱེད་ལ་སོགས་པའི་དགག་སྒྲུབ་ཀྱི་རྣམ་གཞག་བྱེད་དེ། ང་ནི་ཅི་ཡང་མི་འགོག་གོ །ཞེས་སོགས་ཀྱི་འཕྲོ་དེ་མ་ཐག་པ་ལས། ཅི་ལྟར་སྤྲུལ་པས་སྤྲུལ་པ་དང༌། །སྒྱུ་མའི་སྐྱེས་བུས་སྒྱུ་མ་ལ། །དགག་པ་བྱེད་པ་ཅི་འདྲ་བ། །དགག་པ་དེ་ཡང་དེ་འདྲར་འདོད། །ཅེས་གསུངས་པའི་ཕྱིར། དཔྱིས་ཕྱིན་པར་བཤད་དོ། །འདིར་ཁ་ ༼༡༠༥༽ ཅིག་མཐའ་བཞི་སྐྱེ་འགོག་གི་དམ་བཅའ་བཞི་པོ་གང་རུང་ཡིན་ན། ཆོས་ཀྱི་བདག་འགོག་པའི་དམ་བཅའ་ཡིན་པས་ཁྱབ། བདག་ལས་མ་ཡིན་གཞན་ལས་མིན། །ཞེས་པའི་དངོས་བསྟན་གྱི་གཞན་སྐྱེ་འགོག་པའི་དམ་བཅའ་ཡིན་ན། དོན་དམ་ཙམ་དུ་གཞན་སྐྱེ་འགོག་པའི་དམ་བཅའ་ཡིན་པས་ཁྱབ། མྱུ་གུའི་རྒྱུ་ཡིན་ན། མྱུ་གུ་དང་རྫས་གཅིག་དང་རྫས་གཞན་གང་རུང་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། གང་ཟག་རང་དང་རྫས་གཅིག་ཏུ་གྱུར་པའི་རྒྱུ་ལས་སྐྱེ་བ་འགོག་པའི་དམ་བཅའ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བདག་སྐྱེ་འགོག་པའི་དམ་བཅའ་ཡིན་པའི་ཕྱིར་ཏེ། རྩོད་གཞི་གང་ཟག་གི་སྟེང་དུ་བདག་སྐྱེ་འགོག་པའི་དམ་བཅའ་ཡིན་པའི་ཕྱིར་ཏེ། གང་ཟག་བདག་ལས་སྐྱེ་བ་འགོག་པའི་དམ་བཅའ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། བདག་སྐྱེའི་གོ་དོན་གཅིག་འཆད་རིགས་པའི་ཕྱིར། རྩ་བར་འདོད་ན། དེ་ཆོས་ཅན། ཆོས་ཀྱི་བདག་འགོག་པའི་དམ་བཅའ་མ་ཡིན་པར་ཐལ། གང་ཟག་གི་བདག་འགོག་པའི་དམ་བཅའ་ཡིན་པའི་ཕྱིར་ཏེ། གང་ཟག་བདེན་པར་གྲུབ་པར་འགོག་པའི་དམ་བཅའ་ཡིན་པའི་ཕྱིར། མ་གྲུབ་ན། དེར་ཐལ། གང་ཟག་རང་བཞིན་གྱིས་སྐྱེ་བ་འགོག་པའི་དམ་བཅའ་ཡིན་པའི་ཕྱིར་ཏེ།

ཆོས་ཅན་ཡིན་པའི་ཕྱིར། དམ་བཅའ་གཉིས་པ་ལ། མྱུ་གུ་རང་དང་རྫས་ ༼༡༠༦༽ གཞན་དུ་གྱུར་པའི་རྒྱུ་ལས་སྐྱེ་བ་འགོག་པའི་དམ་བཅའ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གཞན་སྐྱེ་འགོག་པའི་དམ་བཅའ་ཡིན་པའི་ཕྱིར་ཏེ། རྩོད་གཞི་མྱུ་གུའི་སྟེང་དུ་གཞན་སྐྱེ་འགོག་པའི་དམ་བཅའ་ཡིན་པའི་ཕྱིར་ཏེ། མྱུ་གུ་གཞན་ལས་སྐྱེ་བ་འགོག་པའི་དམ་བཅའ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། ཁྱབ་སྟེ། གཞན་སྐྱེའི་གོ་དོན་གཅིག་འཆད་རིགས་པའི་ཕྱིར། རྩ་བར་འདོད་ན། ཐ་སྙད་དུ་གཞན་སྐྱེ་འགོག་མི་རིགས་པར་ཐལ། དེ་དོན་དམ་ཙམ་དུ་གཞན་སྐྱེ་འགོག་པའི་དམ་བཅའ་ཡིན་པའི་ཕྱིར། འདོད་ན། ཐ་སྙད་དུ་གཞན་སྐྱེ་ཡོད་པར་ཐལ། འདོད་པའི་ཕྱིར། འདོད་ན། འཇིག་རྟེན་ཐ་སྙད་དུ་གཞན་སྐྱེ་ཡོད་པར་ཐལ། འདོད་པའི་ཕྱིར། འདོད་ན། འཇུག་པ་ལས། གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་གསུངས་པ་མི་འཐད་པར་ཐལ། འདོད་པའི་ཕྱིར། དམ་བཅའ་གསུམ་པ་ལ། མྱུ་གུའི་རྒྱུར་གྱུར་པའི་ས་བོན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ས་མྱུག་གཉིས་ལ་རྒྱུ་འབྲས་ཀྱི་འབྲེལ་བ་གྲུབ་པའི་ཕྱིར་ཏེ། ཐ་སྙད་དུ་རྒྱུ་འབྲས་ཀྱི་རྣམ་གཞག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། དེ་གང་རུང་མ་ཡིན་པར་ཐལ། དེ་དང་རྫས་གཅིག་ཀྱང་མ་ཡིན། དེ་དང་རྫས་གཞན་ཡང་མ་ཡིན་པའི་ཕྱིར། དང་པོ་མ་གྲུབ་ན། འཇུག་པ་ལས། གང་ཕྱིར་གཅིག་ཉིད་ཡོད་མིན་དེ་ཕྱིར་ཡང༌། །མྱུག་ཚེ་ས་བོན་ཡོད་ཅེས་བརྗོད་མི་བྱ། །ཞེས་གསུངས་པ་ ༼༡༠༧༽ མི་འཐད་པར་ཐལ། མ་གྲུབ་པ་དེའི་ཕྱིར། གཉིས་པ་མ་གྲུབ་ན། འཇུག་པ་ལས། གང་ཕྱིར་མྱུ་གུ་ས་བོན་ལས་གཞན་མིན། །དེ་ཕྱིར་མྱུག་ཚེ་ས་བོན་ཞིག་པ་མེད། །ཅེས་གསུངས་པ་མི་འཐད་པར་ཐལ། མ་གྲུབ་པ་དེའི་ཕྱིར། དེས་ན་ལུགས་འདི་ལ་ས་མྱུག་སོགས་རྒྱུ་འབྲས་ཀྱི་རིགས་ཐམས་ཅད་རྫས་གཅིག་དང་གཞན་གང་ཡང་མ་ཡིན་ཏེ། ཆོས་དེའི་རྒྱུ་དང་འབྲས་བུ་གང་རུང་ཡིན་ན། ཆོས་དེ་དང་རྫས་གཅིག་མ་ཡིན་པས་ཀྱང་ཁྱབ།

རྫས་གཞན་མ་ཡིན་པས་ཀྱང་ཁྱབ་པའི་ཕྱིར་ཏེ། དོན་འདི་ལ་དགོངས་ནས་རྩ་ཤེ་ལས། རྒྱུ་དང་འབྲས་བུ་གཅིག་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཅིག་ཉིད་ན། །བསྐྱེད་དང་སྐྱེད་པ་གཅིག་ཏུ་འགྱུར། །རྒྱུ་དང་འབྲས་བུ་གཞན་ཉིད་དུ། །ནམ་ཡང་འཐད་པ་མ་ཡིན་ནོ། །རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་གསུངས་པའི་ཕྱིར། དེ་བཞིན་དུ། རྒྱུ་ས་བོན་གྱི་དུས་སུ་འབྲས་བུ་མྱུ་གུ་དེ་ཡོད་པ་ཡང་མ་ཡིན། མེད་པ་ཡང་མ་ཡིན། མྱུ་གུའི་དུས་སུ་ས་བོན་ཡོད་པ་ཡང་མ་ཡིན། མེད་པ་ཡང་མ་ཡིན་ཏེ། རིན་ཆེན་ཕྲེང་བ་ལས། རྒྱུ་དང་བཅས་པ་སྐྱེ་མཐོང་བས། །མེད་པ་ཉིད་ལས་འདས་པ་ཡིན། །རྒྱུ་དང་བཅས་པར་འགག་མཐོང་བས། །ཡོད་པ་ཉིད་དུ་ཁས་མི་ལེན། །ཞེས་དང༌། སྡོམ་གསུམ་ཁ་སྐོང་ལས། ཀུན་རྫོབ་ལ་ཡང་སྐལ་དོན་དང༌། །རྒྱུ་ཡི་དུས་ན་འབྲས་བུ་སོགས། །ཡོད་མིན་མེད་མིན་དགོས་པའང་ ༼༡༠༨༽ ཡོད། །ལྷག་མ་སྣང་བའི་ཆོས་རྣམས་ལ། །ཡོད་མེད་ཡིན་མིན་ལ་སོགས་པ། །སོ་སོར་སྨྲ་བ་དབུ་མའི་ལུགས། །ཞེས་གསུངས་པའི་ཕྱིར། འདིར་ཁ་ཅིག ས་བོན་དང་མྱུ་གུ་རྫས་གཞན་ཡིན་པར་ཐལ། དེ་གཉིས་རྫས་གཞན་མ་ཡིན་པ་ལ་གནོད་བྱེད་ཀྱི་རིགས་པ་ཡོད་པའི་ཕྱིར་ཏེ། འཇུག་པ་ལས། གལ་ཏེ་ཁྱོད་ཀྱི་ས་བོན་མྱུ་གུ་འདིར་གཞན་མ་ཡིན་ན། །ས་བོན་བཞིན་དུ་མྱུ་གུ་ཞེས་བྱ་དེ་བཟུང་མེད་པ་འམ། །ཞེས་གསུངས་པ་འདི་ལ་འཆད་ཚུལ་གཅིག་ཡོད་པའི་ཕྱིར། ཞེས་ཟེར་ན། དེའི་སྐྱོན་མེད་དེ། འདི་གཞན་མ་ཡིན་ཞེས་པའི་དོན་གཞན་མ་ཡིན་པ་སྟེ་གཅིག་ཡིན་ན་གནོད་བྱེད་ཡོད་ཅེས་པའི་གོ་དོན་ཡིན་པའི་ཕྱིར་རོ། །དེ་བཞིན་དུ་རྒྱུ་འབྲས་གཅིག་མ་ཡིན་པ་ཙམ་ལ་གཞན་ཞེས་མིང་དུ་བཏགས་པ་ཡང་ཡོད་དེ། སྤྱོད་འཇུག་ལས། འདི་ལྟར་འཆི་བའང་གཞན་ཉིད་ལ། །སྐྱེ་བ་ཡང་ནི་གཞན་ཉིད་ཡིན། །ཞེས་དང༌། ས་ལུ་ལྗང་པའི་མདོ་འགྲེལ་ལས། ས་བོན་ཡང་གཞན་ཉིད་ལ། མྱུ་གུ་ཡང་གཞན་ཉིད་དོ། །ཞེས་གསུངས་པའི་ཕྱིར།

དངོས་པོ་གང་དང་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་པའི་དོན་ལ། སྔ་ཕྱིའི་མཁས་པ་ཁ་ཅིག ཕྱི་ནང་གི་དངོས་པོ་གང་དག་རང་བཞིན་གྱི་སྐྱེ་བ་ནམ་ཡང་ཡོད་པ་མ་ཡིན་ཏེ། དེ་དག་བདག་ལས་མི་སྐྱེ་བ་སོགས་ཀྱི་ཕྱིར། ཞེས་འཆད་པ་ནི་གཞུང་གི་དོན་མ་ཡིན་ཏེ། དེ་ལྟར་ན་གཞུང་དེས་དངོས་པོ་ ༼༡༠༩༽ རང་བཞིན་གྱི་སྐྱེ་བ་འགོག་པའི་དམ་བཅའ་དངོས་སུ་བསྟན་དགོས་པ་ལས་དེ་དངོས་སུ་མ་བསྟན་པའི་ཕྱིར་ཏེ། དངོས་སྨྲ་བས། དངོས་པོ་རང་བཞིན་གྱི་སྐྱེ་བ་བསྒྲུབ་བྱར་བྱས་ནས། དེའི་སྒྲུབ་བྱེད་དུ་བདག་སྐྱེ་སོགས་འདོད་པ་ལས། འདིར་སྒྲུབ་བྱེད་བཀག་ནས་སྒྲུབ་བྱ་ཤུགས་ཀྱིས་ཁེགས་པར་འགྱུར་བ་ལ་དགོངས་ནས་སྒྲུབ་བྱེད་བདག་སྐྱེ་སོགས་འགོག་པའི་དམ་བཅའ་ཙམ་ཞིག་དངོས་སུ་བསྟན་པའི་ཕྱིར་དང༌། དོན་འདི་ལ་དགོངས་ནས། སྐྱེ་བ་ནམ་ཡང་ཡོད་མ་ཡིན། །ཞེས་པའི་དོན་འཆད་པ་ན། འཇུག་པ་རང་འགྲེལ་ལས། འདིར་མ་ཡིན་ཞེས་བྱ་བ་ནི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་སོགས་དང་འབྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་གྲུབ་པའི་ཕྱིར་ཞེས་གསུངས་སོ། །བསྒྲུབ་བྱ་རང་བཞིན་གྱི་སྐྱེ་བ་འགོག་པའི་དམ་བཅའ་ཡང་དོན་གྱིས་བསྟན་པ་ཡིན་ཏེ། བདག་སྐྱེ་སོགས་འགོག་པར་དམ་བཅའ་བ་དེ་ཉིད་དོན་གྱིས་རང་བཞིན་གྱི་སྐྱེ་བ་འགོག་པར་འདོད་པའི་དམ་བཅའ་ཡིན་པའི་ཕྱིར། གཉིས་པ་སྒྲུབ་བྱེད་ཀྱི་སྒོ་ནས་རྒྱས་པར་བཤད་པ་ལ། ཐལ་འགྱུར་བའི་ཐུན་མོང་མ་ཡིན་པའི་ལུགས་ངོས་གཟུང་བ། རང་རྒྱུད་པ་དང་ཐུན་མོང་བའི་རྟགས་ཆེན་ལྔ་བཤད་པ། དེ་དག་ལ་དོགས་པ་དཔྱད་པ་དང་གསུམ། དང་པོ་ནི། དབུ་མ་པས་གྲངས་ཅན་ལ། མྱུ་གུ་ཆོས་ཅན། སྐྱེ་བ་དོན་མེད་དུ་ཐལ། བདག་ལས་སྐྱེ་བའི་ ༼༡༡༠༽ ཕྱིར་ཞེས་དང༌། ཡང༌། དེ་ཆོས་ཅན། སྐྱེ་བ་ཐུག་མེད་དུ་ཐལ། བདག་ལས་སྐྱེ་བའི་ཕྱིར་ཞེས་པ་གཉིས་ནི། བདག་སྐྱེ་འགོག་པའི་འགལ་བ་བརྗོད་པའི་ཐལ་འགྱུར་གྱི་རིགས་པ་ཡིན་ཏེ། མྱུ་གུ་ས་བོན་གྱི་བདག་ཉིད་དུ་ཡོད་པར་ཁས་བླངས་པ་དང༌།

ས་བོན་ལས་སླར་སྐྱེ་བ་དོན་ཡོད་པར་འདོད་པ་སོགས་ལ་ཁས་བླངས་ནང་འགལ་སྟོན་བྱེད་ཀྱི་རིགས་པ་ཡིན་པའི་ཕྱིར། དེ་སྐད་དུ། འཇུག་པ་ལས། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། །ཞེས་དང༌། ས་བོན་སྲིད་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར། །ཞེས་སོ། འགལ་བ་བརྗོད་པ་དེས་ཀྱང་ལོག་རྟོག་མ་བཟློག་ན། གང་ས་བོན་རང་གི་བདག་ཉིད་དུ་ཡོད་ན་སླར་སྐྱེ་བ་དོན་མེད་པས་ཁྱབ། དཔེར་ན་མངོན་གསལ་གྱི་མྱུ་གུ་བཞིན་མངོན་པར་མི་གསལ་བའི་མྱུ་གུ་ཡང་ས་བོན་རང་གི་བདག་ཉིད་དུ་ཡོད་པར་གྲངས་ཅན་ཁྱོད་ཀྱིས་ཁས་བླངས་སོ་ཞེས་པའི་གཞན་ལ་གྲགས་ཀྱི་རྗེས་དཔག་འགོད་དགོས་པ་ཡིན་ཏེ། གཞན་ལ་གྲགས་ཀྱི་རྗེས་དཔག་ནི་ཐལ་འགྱུར་བའི་རིགས་པའི་གཙོ་བོ་ཡིན་པའི་ཕྱིར། གཞན་ལ་གྲགས་པའི་གོ་དོན་ཡང༌། ཆོས་དང་དཔེ་དང་གཏན་ཚིགས་ཐམས་ཅད་གཞན་ཕྱིར་རྒོལ་ལ་གྲགས་པ་བརྗོད་པའི་སྒོ་ནས་ལོག་རྟོག་འགོག་བྱེད་ཀྱི་སྦྱོར་ངག་ལ་གཞན་ལ་གྲགས་པའི་རྗེས་དཔག་ཏུ་འཇོག་གོ །འདི་ཡང་འགལ་བ་བརྗོད་པའི་ཐལ་འགྱུར་དུ་འདུས་ཏེ། ཁས་བླངས་འགལ་བ་བརྗོད་པའི་ ༼༡༡༡༽ ཐལ་འགྱུར་གྱི་རིགས་པ་ཡིན་པའི་ཕྱིར། འགལ་བ་བརྗོད་པའི་ཐལ་འགྱུར་ཡིན་ན། གཞན་ལ་གྲགས་ཀྱི་རྗེས་དཔག་ཡིན་པས་མ་ཁྱབ་སྟེ། སྔར་གྱི་མཚན་གཞི་གཉིས་པོ་དེ་གཞན་ལ་གྲགས་ཀྱི་རྗེས་དཔག་མ་ཡིན་པའི་ཕྱིར་ཏེ། དེ་གཉིས་འགལ་བ་བརྗོད་པའི་ཐལ་འགྱུར་ཙམ་ཡིན་པའི་ཕྱིར། རྒྱུ་མཚན་མཚུངས་པའི་མགོ་སྙོམས་ནི། འབྲས་བུ་མྱུ་གུ་སྔོན་པོ་བདག་ཉིད་ལས་བདག་ཉིད་སྐྱེ་བ་ལྟར། རྒྱུ་ས་བོན་སྐྱ་བོ་ཡང་བདག་ཉིད་ལས་བདག་ཉིད་སྐྱེ་བར་ཐལ། རྒྱུ་མཚན་མཚུངས་པའི་ཕྱིར་ཞེས་པ་ལྟ་བུ་ཡིན་ཏེ། དེ་ཉིད་མགོ་མཚུངས་ཀྱི་རིགས་པ་ཡིན་པའི་ཕྱིར། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ནི། གྲངས་ཅན་པས་མྱུ་གུ་སྔོན་པོ་ས་བོན་གྱི་བདག་ཉིད་དུ་ཡོད་པར་ཐལ། མངོན་པར་མི་གསལ་བའི་མྱུ་གུ་ས་བོན་གྱི་བདག་ཉིད་དུ་ཡོད་པའི་ཕྱིར་ཞེས་པའི་ལན་ལ།

དབུ་མ་པས་གཏན་ཚིགས་མ་གྲུབ་སྟེ། གཏན་ཚིགས་དེ་ཡང་བསྒྲུབ་བྱ་དང་མཚུངས་པའི་ཕྱིར་ཞེས་པ་ལྟ་བུ་ཡིན་ཏེ། རྩ་ཤེ་ལས། སྟོང་པ་ཉིད་ཀྱི་རྩོད་བྱས་ཚེ། །གང་ཞིག་ལན་ལྡོན་སྨྲ་བྱེད་པ། །དེ་ཡིས་ཐམས་ཅད་ལན་བཏབ་མིན། །བསྒྲུབ་པར་བྱ་དང་མཚུངས་ཕྱིར་རོ། །ཞེས་གསུངས་པའི་ཕྱིར། མཚན་གཞི་གསལ་བར་བཟུང་ནས། མངོན་པར་མི་གསལ་བའི་མྱུ་གུ་ས་བོན་གྱི་བདག་ཉིད་དུ་ཡོད་པའི་ཕྱིར་ལ་གཏན་ཚིགས་མ་གྲུབ་སྟེ། མངོན་པར་མི་གསལ་བ་དེ་ཡང་མྱུ་ ༼༡༡༢༽ གུ་སྔོན་པོ་ས་བོན་གྱི་བདག་ཉིད་དུ་མེད་པ་དང་མཚུངས་པའི་ཕྱིར་ཞེས་པ་ལྟ་བུའོ། །དེ་བཞིན་དུ་མེ་ལྕེ་ལས་མུན་པ་སྟུག་པོ་འབྱུང་བར་ཐལ། རྒྱུ་གཞན་ལས་འབྲས་བུ་གཞན་འབྱུང་བའི་ཕྱིར། ཡང་རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་སྐྱེ་བར་ཐལ། རྒྱུ་གཞན་ལས་འབྲས་བུ་གཞན་སྐྱེ་བའི་ཕྱིར། ཞེས་པའི་རིགས་པ་གཉིས་ནི། གཞན་སྐྱེ་འགོག་བྱེད་ཀྱི་རྒྱུ་མཚན་མཚུངས་པའི་མགོ་སྙམ་ཡིན་ཏེ། འཇུག་པ་ལས། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། །འོ་ན་མེ་ལྕེ་ལས་ཀྱང་མུན་པ་སྟུག་པོ་འབྱུང་འགྱུར་ཏེ། །ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར། །ཞེས་གསུངས་པའི་ཕྱིར། དེ་བཞིན་དུ་གཉིས་ཀ་ལས་སྐྱེ་བ་ནི། སྔར་གྱི་རིགས་པ་དེ་དག་གིས་ཁེགས་པ་ཡིན་ཏེ། འཇུག་པ་ལས། གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། །བཤད་ཟིན་ཉེས་པ་མཐའ་དག་ཐོག་ཏུ་འབབ་པ་ཡིན་ཕྱིར་རོ། །ཞེས་གསུངས་པའི་ཕྱིར། གཅེར་བུ་བས། གཉིས་ཀ་ལས་སྐྱེ་བའི་སྒྲུབ་བྱེད་ནི། འབྲས་བུ་རྣམས་རང་དང་རྫས་གཅིག་པ་དང་རྫས་གཞན་པའི་རྒྱུ་གཉིས་ཀ་ལས་སྐྱེ་བ་ཡིན་ཏེ། དཔེར་ན་རྫའི་བུམ་པ་དེ་རང་དང་བདག་ཉིད་གཅིག་ཏུ་གྱུར་པའི་རྒྱུ་འཇིམ་པ་ལས་ཀྱང་སྐྱེ། རང་དང་རྫས་གཞན་དུ་གྱུར་པའི་རྒྱུ་རྫ་མཁན་ལས་ཀྱང་སྐྱེ་བའི་ཕྱིར། ཞེས་འགོད་པར་སྣང་ངོ༌། །དབུ་མ་པས་ནི། བུམ་ ༼༡༡༣༽

པ་དང་བུམ་པའི་རྒྱུ་གཉིས་རྫས་གཅིག་དང་རྫས་གཞན་གང་དུ་ཡང་ཁས་མི་ལེན་ཏེ། ཁྱོད་འབྲས་བུ་ཡིན་ན། ཁྱོད་ཀྱི་རྒྱུ་དེ་ཁྱོད་དང་རྫས་གཅིག་དང་རྫས་གཞན་གང་ཡང་མ་ཡིན་པས་ཁྱབ་པའི་ཕྱིར། དེ་བཞིན་དུ་རྒྱུ་མེད་ལས་སྐྱེ་བ་འགོག་པ་ནི། འབྲས་བུ་མཐའ་དག་དུས་རྟག་ཏུ་སྐྱེ་བར་ཐལ། རྒྱུ་མེད་པར་འབྲས་བུ་སྐྱེ་བའི་ཕྱིར། ཞེས་དང༌། འབྲས་བུ་མྱུ་གུ་འབྱུང་བའི་ཆེད་དུ་རྒྱུ་ས་བོན་འདེབས་པ་དོན་མེད་པར་ཐལ། རྒྱུ་མེད་པར་འབྲས་བུ་སྐྱེ་བའི་ཕྱིར། ཞེས་པ་གཉིས་ཡིན་ཏེ། འཇུག་པ་ལས། གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། །དེ་ཚེ་མཐའ་དག་རྟག་ཏུ་ཐམས་ཅད་ལས་ཀྱང་སྐྱེ་འགྱུར་ཞིང༌། །འབྲས་འབྱུང་ཆེད་དུ་འཇིག་རྟེན་འདི་ཡི་ས་བོན་ལ་སོགས་ནི། །བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་མི་འགྱུར། །ཞེས་གསུངས་པའི་ཕྱིར། རྒྱུ་མེད་ལས་སྐྱེ་བ་འདོད་མཁན་འདི་ལ་ཡང་ལུགས་གཉིས་བྱུང་སྟེ། རྒྱང་འཕེན་པ་དག་ད་ལྟར་གྱི་རིག་པ་འདི་ཚེ་སྔ་མའི་རིགས་པ་ལས་བྱུང་བ་མིན་གྱི། འཇིག་རྟེན་འདིའི་འབྱུང་བ་འདུས་པ་ཙམ་ལས་བྱུང་བར་འདོད་པས་ན་མ་མཐོང་བའི་རྒྱུ་མེད་པར་སྨྲ་བ་ཡིན་ལ། དཔྱོད་པ་བ་དག་ཉི་མ་ཤར་ནས་འཆར་བ་དང༌། ཆུ་བོ་ཐུར་དུ་འབབ་པ་སོགས། རྒྱུ་རྐྱེན་གྱིས་མ་བྱས་པར་རང་གི་ངང་གིས་བྱུང་བར་འདོད་པས་ན་མཐོང་བའི་རྒྱུ་མེད་པར་སྨྲ་བ་ཡིན་ནོ། །གཉིས་པ་རང་རྒྱུད་པ་དང་ཐུན་མོང་བའི་ 

༼༡༡༤༽ རྟགས་ཆེན་ལྔ་བཤད་པ་ལ། ངོ་བོ་ལ་དཔྱོད་པ་གཅིག་དུ་བྲལ་གྱི་གཏན་ཚིགས། རྒྱུ་ལ་དཔྱོད་པ་རྡོ་རྗེ་ཟེགས་མའི་གཏན་ཚིགས། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས། གཉིས་ཀ་ལ་དཔྱོད་པ་མུ་བཞི་སྐྱེ་འགོག་གི་གཏན་ཚིགས། ཐམས་ཅད་ལ་དཔྱོད་པ་རྟེན་འབྲེལ་ཆེན་མོའི་གཏན་ཚིགས་དང་ལྔ། དང་པོ་ནི། སྣང་བའི་དངོས་པོ་འདི་དག་ཆོས་ཅན། བདེན་པར་མེད་དེ། གཅིག་དང་དུ་མ་གང་རུང་དང་བྲལ་བའི་ཕྱིར། ཞེས་པ་ལྟ་བུ་ཡིན་ཏེ། འཕགས་པ་ལྷས་ཡེ་ཤེས་སྙིང་པོ་ཀུན་ལས་བཏུས་པ་ལས། གཅིག་དང་དུ་མའི་རང་བཞིན་དང༌། །བྲལ་ཕྱིར་ནམ་མཁའི་པདྨོ་བཞིན། །ཞེས་གསུངས་པའི་ཕྱིར། གཉིས་པ་ནི། མཐའ་བཞི་སྐྱེ་འགོག་གི་རིགས་པ་མཐའ་དག་གོ །གསུམ་པ་ནི། སྣང་བ་འདི་དག་ཆོས་ཅན། བདེན་པར་མེད་དེ། འབྲས་བུ་ཡོད་མེད་སྐྱེ་བ་དང་བྲལ་བའི་ཕྱིར། ཞེས་པ་ལྟ་བུ་ཡིན་ཏེ། རྩ་ཤེ་ལས། མེད་དང་ཡོད་པའི་དོན་ལ་ཡང༌། །རྐྱེན་ནི་རུང་བ་མ་ཡིན་ཏེ། །ཞེས་གསུངས་པའི་ཕྱིར། བཞི་པ་ནི། སྣང་བ་འདི་དག་ཆོས་ཅན། བདེན་པར་མེད་དེ། རྒྱུ་དུ་མས་འབྲས་བུ་གཅིག་དང་དུ་མ་མི་བསྐྱེད། རྒྱུ་གཅིག་གིས་འབྲས་བུ་གཅིག་དང་དུ་མ་མི་བསྐྱེད་པའི་ཕྱིར། ཞེས་པ་ལྟ་བུ་ཡིན་ཏེ། དབུ་མ་བདེན་གཉིས་ལས། དུ་མས་གཅིག་གི་དངོས་མི་བྱེད། །དུ་མས་དུ་མ་བྱེད་མ་ཡིན། །གཅིག་གིས་དུ་མའི་དངོས་མི་བྱེད། །གཅིག་ ༼༡༡༥༽ གིས་གཅིག་བྱེད་པ་ཡང་མིན། །ཞེས་གསུངས་པའི་ཕྱིར། ལྔ་པ་ལ། རྣམ་གཅད་དགག་པའི་རྟགས་ཡང་དག་དང༌། ཡོངས་གཅོད་སྒྲུབ་པའི་རྟགས་ཡང་དག་གཉིས། དང་པོ་ནི། སྣང་བ་འདི་དག་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། ཞེས་པ་ལྟ་བུ་ཡིན་ཏེ། མདོ་ཏིང་འཛིན་རྒྱལ་པོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །ཅེས་དང༌། རྩ་ཤེ་ལས། རྟེན་ཅིང་འབྲེལ་བར་འབྱུང་བ་གང༌། །དེ་ཉིད་ཁྱོད་ཀྱིས་སྟོང་པར་བཞེད། །ཅེས་དང༌།

འཇུག་པ་ལས། གང་ཕྱིར་དངོས་པོ་བརྟེན་ནས་རབ་བྱུང་བས། །རྟོག་པ་འདི་དག་བརྟག་པར་མི་ནུས་པ། །ཞེས་གསུངས་པའི་ཕྱིར། གཏན་ཚིགས་དེ་ནི་འགལ་ཟླ་དམིགས་པའི་རྟགས་ཡང་དག་ཡིན་ཏེ། དགག་བྱའི་ཆོས་ཀྱི་འགལ་ཟླ་རྟེན་འབྲེལ་རྟགས་སུ་བཀོད་ནས་དགག་ཆོས་བདེན་གྲུབ་འགོག་པའི་རྟགས་ཡང་དག་ཡིན་པའི་ཕྱིར། གཉིས་པ་སྒྲུབ་པའི་རྟགས་ཡང་དག་ནི། སྣང་བ་འདི་དག་ཆོས་ཅན། ཀུན་རྫོབ་ཏུ་ཡོད་དེ། རྟེན་འབྲེལ་ཡིན་པའི་ཕྱིར། ཞེས་པ་ལྟ་བུ་ཡིན་ཏེ། རྩ་ཤེ་ལས། དེ་ནི་བརྟེན་ནས་གདགས་པ་སྟེ། །དེ་ཉིད་དབུ་མའི་ལམ་ཡིན་ནོ། །ཞེས་དང༌། འཇུག་པ་ལས། དེ་ནི་དངོས་པོ་ཐམས་ཅད་སྟོང་ན་ཡང༌། །སྟོང་པ་ཉིད་ལས་རབ་ཏུ་སྐྱེ་བར་འགྱུར། ། ༼༡༡༦༽ ཞེས་གསུངས་པའི་ཕྱིར། འདི་ནི་རང་བཞིན་གྱི་རྟགས་ཡང་དག་ཡིན་ཏེ། རྟེན་འབྲེལ་དང་ཀུན་རྫོབ་ཏུ་ཡོད་པ་གཉིས་ལ་རང་བཞིན་དང་རང་བཞིན་ཅན་གྱི་འབྲེལ་བ་གཞི་གྲུབ་པའི་ཕྱིར། གཅིག་དུ་བྲལ་ལ་སོགས་པའི་གཏན་ཚིགས་དང་པོ་བཞིན། འབྲེལ་ཟླ་མ་དམིགས་པའི་རྟགས་ཡང་དག་ཡིན་ཏེ། དགག་ཆོས་བདེན་གྲུབ་ཀྱི་འགྲན་ཟླ་མ་དམིགས་པ་རྟགས་སུ་བཀོད་ནས་དགག་ཆོས་འབྲེལ་ཡུལ་འགོག་པའི་རྟགས་ཡང་དག་ཡིན་པའི་ཕྱིར། འདི་དག་རྟགས་ཡང་དག་ཡིན་ཡང་ཚུལ་གསུམ་ཚང་བའི་གཏན་ཚིགས་ཡིན་མིན་ནི་འོག་ཏུ་འཆད་པར་འགྱུར་རོ། །རྟེན་འབྲེལ་གཉིས་སུ་ཕྱེ་བའི་ཕྱི་མ་འདི་ལ་ཁ་ཅིག་ཐ་སྙད་དུ་ཡོད་དེ། རྟེན་འབྲེལ་ཡིན་པའི་ཕྱིར། ཞེས་འགོད་པ་ནི་མི་འཐད་དེ། འོ་ན་སྒྱུ་མ་མཁན་གྱིས་སྤྲུལ་པའི་རྟ་གླང་ཆོས་ཅན། ཐ་སྙད་དུ་ཡོད་པར་ཐལ། རྟེན་འབྲེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། རྒྱུ་རྐྱེན་གྱི་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་ཏེ། སྒྱུ་མ་མཁན་གྱི་སྔགས་སོགས་ཀྱིས་བསླད་པ་ལ་བརྟེན་ནས་བྱུང་བ་ཡིན་པའི་ཕྱིར་ཏེ། སྤྲུལ་གཞི་སྒྱུ་མ་མཁན་གྱིས་བྱས་པ་ལ་བརྟེན་ནས་བྱུང་བ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན།

དེ་ཡོད་པར་ཐལ། ཐ་སྙད་དུ་ཡོད་པའི་ཕྱིར། ཁྱབ་སྟེ། མདོ་ལས། གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་འདོད་དོ། །ཞེས་གསུངས་པའི་ཕྱིར། འདོད་ན། མེད་པར་ ༼༡༡༧༽ ཐལ། ལོག་པའི་ཀུན་རྫོབ་བདེན་པ་ཡིན་པའི་ཕྱིར་ཏེ། སྒྱུ་མ་སྨིག་རྒྱུ་སོགས་ལ་བརྟག་པ་གང༌། །ཞེས་པའི་དངོས་བསྟན་གྱི་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེར་ཐལ། སྒྱུ་མ་མཁན་གྱིས་སྤྲུལ་པའི་དངོས་པོ་ཡིན་པའི་ཕྱིར། དེས་ན་ལུགས་འདི་ལ་དངོས་པོ་ཡིན་ན་ཡང་ཡོད་པས་མ་ཁྱབ། ཤེས་པ་ཡིན་ན་ཡང་ཡོད་པས་མ་ཁྱབ་སྟེ། སྨིག་རྒྱུ་དང་སྒྱུ་མ་མཁན་གྱིས་སྤྲུལ་པའི་རྟ་གླང་སོགས་སྣང་བའི་དངོས་པོ་ཡིན་ཡང་མེད་པའི་ཕྱིར་དང༌། སྨིག་རྒྱུ་ལ་ཆུར་སྣང་བའི་ཤེས་པ་དང༌། ཟླ་བ་གཉིས་སྣང་གི་དབང་ཤེས་སོགས་ཡུལ་མེད་པའི་རྒྱུ་མཚན་གྱིས་ཡུལ་ཅན་ཡང་མེད་པར་འགྱུར་བའི་ཕྱིར་ཏེ། འཇུག་པ་ལས། མདོར་ན་ཇི་ལྟར་ཤེས་བྱ་མེད་དེ་བཞིན། །བློ་ཡང་མེད་ཅེས་དོན་འདི་ཤེས་པར་གྱིས། །ཞེས་གསུངས་པའི་ཕྱིར། ཁ་ཅིག་རྟེན་འབྲེལ་ཡིན་ན། དངོས་པོ་ཡིན་པས་ཁྱབ་སྟེ། རྟེན་འབྲེལ་གྱི་གོ་དོན་རྒྱུ་རྐྱེན་གྱིས་རྟེན་ཅིང་འབྲེལ་བར་འབྱུང་བ་ལ་འཆད་རིགས་པའི་ཕྱིར། ཞེས་ཟེར་བ་ནི་རྣམ་དཔྱོད་ཀྱི་མིག་བུ་ཕྱོགས་གཅིག་ལ་ཨ་འཐས་ཀྱི་སྐྱོན་ཏེ། འོ་ན་དངོས་མེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དངོས་པོ་ལ་བརྟེན་ནས་བཞག་པའི་ཆོས་ཡིན་པའི་ཕྱིར་ཏེ། དངོས་པོ་ལ་ལྟོས་ནས་བཞག་པའི་ཆོས་ཡིན་པའི་ཕྱིར། མ་གྲུབ་ན། དེར་ཐལ། དངོས་པ་དང་དངོས་མེད་གཉིས་ཕན་ཚུན་ལྟོས་གྲུབ་ ༼༡༡༨༽ ཡིན་པའི་ཕྱིར། དེས་ན་རྟེན་འབྲེལ་ལ་རྒྱུ་རྐྱེན་གྱིས་བསྐྱེད་པའི་རྟེན་འབྲེལ་དང༌། ཕན་ཚུན་ལྟོས་གྲུབ་ཙམ་གྱི་རྟེན་འབྲེལ་གཉིས། དང་པོ་ནི། རྒྱུ་མར་མེ་ཡོད་ན། འབྲས་བུ་འོད་འབྱུང་བ་སོགས་ནི་རྒྱུ་རྐྱེན་གྱི་རྟེན་འབྲེལ་ཡིན་ཏེ། རིན་ཆེན་ཕྲེང་བ་ལས། འདི་སྐྱེ་པས་ན་འདི་སྐྱེ་དཔེར། །མར་མེ་སྐྱེས་པས་འོད་བཞིན་ནོ། །ཞེས་གསུངས་པའི་ཕྱིར།

རྒྱུ་རྐྱེན་གྱི་རྟེན་འབྲེལ་འདི་དང༌། མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །ཞེས་པའི་རྐྱེན་ལས་སྐྱེས་པ་དང༌། རྩ་ཤེ་ལས། གང་ཞིག་རྟེན་འབྲེལ་མ་ཡིན་པའི། །དངོས་པོ་ཡོད་པ་མ་ཡིན་ནོ། །ཞེས་པའི་དངོས་པོ་དང༌། རིགས་པ་དྲུག་ཅུ་པ་ལས། དེ་དང་དེར་རྟེན་གང་འབྱུང་བ། །རང་གི་ངོ་བོ་དེ་མ་སྐྱེས། །ཞེས་པའི་དངོས་བསྟན་གྱི་རྟེན་འབྱུང་དང༌། འཇུག་པ་ལས། དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། །ཞེས་པའི་དངོས་བསྟན་གྱི་བརྟེན་ནས་སྐྱེ་བ་རྣམས་དོན་གཅིག་ཅིང༌། དེ་རྣམས་ཡིན་ན་རྒྱུ་རྐྱེན་དང་བཅས་པའི་ཆོས་ཡིན་པས་ཁྱབ་བོ། །གཉིས་པ་ནི། དངོས་པོ་དང་དངོས་མེད། མཚན་ཉིད་དང་མཚོན་བྱ། ཤེས་བྱ་དང་ཤེས་བྱེད། ཡན་ལག་དང་ཡན་ལག་ཅན། རིང་པོ་དང་ཐུང་ངུ་སོགས་ཕན་ཚུན་ལྟོས་གྲུབ་ཡིན་ཏེ། དངོས་པོ་ལ་ལྟོས་ནས་དངོས་མེད་དང༌། དངོས་མེད་ལ་ལྟོས་ནས་དངོས་པོ་བཞག་པ་སོགས་ཀྱི་ཕྱིར་ཏེ། རིན་ཆེན་ཕྲེང་བ་ལས། འདི་ཡོད་པས་ན་འདི་འབྱུང་དཔེར། ། ༼༡༡༩༽ ཐུང་ངུ་ཡོད་ན་རིང་པོ་བཞིན། །ཞེས་གསུངས་པའི་ཕྱིར། འོ་ན་མེད་པ་ཡང་རྟེན་འབྲེལ་དུ་འགྱུར་ཏེ། ཡོད་པ་དང་ཕན་ཚུན་ལྟོས་གྲུབ་ཡིན་པའི་ཕྱིར་རོ་སྙམ་ན། གཏན་ཚིགས་མ་གྲུབ་སྟེ། ཡོད་པ་ལ་ལྟོས་ནས་མེད་པའི་རྣམ་གཞག་བྱར་མེད་པའི་ཕྱིར། ཡང་འདིར་ཁ་ཅིག གཞི་གྲུབ་ན་རྟེན་འབྲེལ་ཡིན་པས་མ་ཁྱབ་སྟེ། ནམ་མཁའ་ལ་རྟེན་འབྲེལ་གྱི་དོན་བཞག་ཏུ་མེད་པའི་ཕྱིར་ཞེ་ན། དེ་ཡང་ལྟོས་གྲུབ་ཀྱི་རྟེན་འབྲེལ་ཡིན་ཏེ། རང་གི་འགལ་ཟླ་ནམ་མཁའ་མ་ཡིན་པ་དང༌། ཕན་ཚུན་ལྟོས་གྲུབ་ཡིན་པའི་ཕྱིར་ཏེ། བུམ་པ་དང་བུམ་པ་མ་ཡིན་པ་ཕན་ཚུལ་ལྟོས་གྲུབ་ཡིན་པའི་ཕྱིར། དེ་བས་ན་གཞི་གྲུབ་ན་རྒྱུ་རྐྱེན་གྱི་རྟེན་འབྲེལ་དང༌། ལྟོས་གྲུབ་ཀྱི་རྟེན་འབྲེལ་གང་རུང་ཡིན་པས་ཁྱབ། འདིའི་གནད་ཀྱིས་གཞི་གྲུབ་ན་བདེན་སྟོང་ཡིན་པས་ཀྱང་ཁྱབ་སྟེ། རྟེན་འབྲེལ་ཡིན་པ་གཞིར་བཞག་ལ་བདེན་པར་གྲུབ་པ་མི་སྲིད་པའི་ཕྱིར།

དེ་སྐད་དུ་རྩ་ཤེ་ལས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །དེ་ཕྱིར་སྟོང་པ་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཞེས་སོ། །ཆོས་ཐམས་ཅད་རྟེན་འབྲེལ་ཡིན་པའི་གནད་གོ་ན་རྟག་ཆད་ཀྱི་མཐའ་གཉིས་ལ་གྲོལ་བ་ཡིན་ཏེ། རྟེན་འབྲེལ་ཡིན་པས་རང་བཞིན་གྱིས་མ་གྲུབ་པར་སོང་བས་རྟག་མཐའ་ལས་གྲོལ། ཀུན་རྫོབ་ཏུ་ཡེ་མེད་པ་མིན་པས་ཆད་མཐའ་ལས་ ༼༡༢༠༽ གྲོལ་བར་འགྱུར་བའི་ཕྱིར་ཏེ། དེ་སྐད་དུ་འཇུག་པ་ལས། དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲྭ་བ་མཐའ་དག་གཅོད་པར་བྱེད། །ཅེས་གསུངས་པའི་ཕྱིར། གསུམ་པ་དོགས་པ་དཔྱད་པ་ལ། དགག་གཞག་གཉིས་ལས། དང་པོ་ནི། ཁ་ཅིག་ན་རེ། གནས་ལུགས་ལ་དཔྱོད་པའི་གཏན་ཚིགས་ཡིན་ན། གཏན་ཚིགས་ཡང་དག་ཡིན་པས་ཁྱབ། གནས་ལུགས་ལ་དཔྱོད་པའི་རིགས་པ་ཡིན་ན། བདེན་དངོས་འགོག་བྱེད་ཀྱི་རིགས་པ་ཡིན་པས་ཁྱབ། དབུ་མ་པའི་རིགས་པ་ཡིན་ན། དབུ་མའི་རིགས་པ་ཡིན་པའི་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། མྱུ་གུ་བདེན་མེད་དུ་རྟོགས་པའི་ཕྱིར་རྒོལ་གྱི་ངོར་བཀོད་པའི་མྱུ་གུ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར་ཞེས་པའི་གཏན་ཚིགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མྱུ་གུའི་གནས་ལུགས་ལ་དཔྱོད་པའི་གཏན་ཚིགས་ཡིན་པའི་ཕྱིར་ཏེ། རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་བསྒྲུབ་པའི་གཏན་ཚིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །རྩ་བར་འདོད་ན། དེ་ཆོས་ཅན། ཁྱོད་གཏན་ཚིགས་ཡང་དག་མ་ཡིན་པར་ཐལ། གྲུབ་ཟིན་བསྒྲུབ་པའི་གཏན་ཚིགས་ཡིན་པའི་ཕྱིར་ཏེ། ཡོད་འགོད་ཡུལ་གྱི་ཕྱིར་རྒོལ་དེས་བསྒྲུབ་བྱ་མྱུ་གུ་བདེན་མེད་དུ་གྲུབ་ཟིན་པའི་ཕྱིར་ཏེ། མྱུ་གུ་བདེན་མེད་དུ་རྟོགས་པའི་ཕྱིར་རྒོལ་གྱི་ངོར་བཀོད་པའི་ ༼༡༢༡༽ དེ་སྐོར་གྱི་གཏན་ཚིགས་ཡིན་པའི་ཕྱིར། དམ་བཅའ་གཉིས་པ་ལ། བུམ་པའི་སྟེང་དུ་མེད་མཐའ་འགོག་བྱེད་ཀྱི་དབུ་མའི་རིགས་པ་ཆོས་ཅན།

དེར་ཐལ། དེའི་ཕྱིར། མ་གྲུབ་ན། དེར་ཐལ། མཐའ་བཞིའི་ནང་ཚན་གྱི་མཐའ་ཕྱི་མ་འགོག་བྱེད་ཀྱི་རིགས་པ་ཡིན་པའི་ཕྱིར་ཏེ། བུམ་པའི་སྟེང་དུ་མེད་མཐའ་འགོག་བྱེད་ཀྱི་རིགས་པ་ཡིན་པའི་ཕྱིར། མ་གྲུབ་ན། དེར་ཐལ། བུམ་པའི་གནས་ལུགས་མཐར་ཐུག་ལ་དཔྱོད་པའི་ཚེ། བུམ་པའི་སྟེང་དུ་མེད་མཐའ་འགོག་དགོས་པའི་ཕྱིར་ཏེ། བུམ་པའི་གནས་ལུགས་མཐར་ཐུག་ལ་དཔྱོད་པའི་ཚེ་མཐའ་བཞི་རིམ་ཅན་དུ་འགོག་དགོས་པའི་ཕྱིར་ཏེ། ཐེག་མཆོག་གནད་ཀྱི་ཟླ་ཟེར་ལས། །གནས་ལུགས་དཔྱོད་པའི་སོ་སྐྱེའི་བློ་གྲོས་ཀྱིས། །མཐའ་བཞིའི་སྤྲོས་པ་ཅིག་ཆར་མི་ཁེག་ཀྱང༌། །རེས་འཇོག་ཚུལ་གྱིས་བཞི་ཆར་བཀག་ནས་ནི། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། ཡོད་མཐའ་འགོག་བྱེད་ཀྱི་རིགས་པ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། མེད་མཐའ་འགོག་བྱེད་ཀྱི་རིགས་པ་ཡིན་པའི་ཕྱིར། དམ་བཅའ་གསུམ་པ་ལ། ཐེག་ཆེན་གྱི་རིགས་སད་པའི་སེམས་དཔའ་ཕ་རོལ་པོ་ཡོན་ཏན་ཁྱད་པར་ཅན་དང་ལྡན་པ་སྒྲུབ་པར་བྱེད་པ་ལ། སློང་བ་པོ་ལ་རང་གི་ལུས་ལས་ཤ་བཅད་དེ་སྟེར་བའི་སྤྱོད་པ་ཁྱད་པར་ཅན་དང་ལྡན་པ་རྟགས་སུ་བཀོད་པའི་གཏན་ ༼༡༢༢༽ ཚིགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དབུ་མ་པའི་ལུགས་ཀྱི་རིགས་པ་ཡིན་པའི་ཕྱིར་ཏེ། དབུ་མ་འཇུག་པའི་དངོས་བསྟན་གྱི་རིགས་པ་ཡིན་པའི་ཕྱིར་ཏེ། རང་ཤ་སྟེར་ལའང་གུས་པར་བྱས་པ་ཡིས། །སྣང་དུ་མི་རུང་དཔོག་པའི་རྒྱུར་ཡང་འགྱུར། །ཞེས་པའི་དངོས་བསྟན་གྱི་གཏན་ཚིགས་ཡིན་པའི་ཕྱིར། མ་གྲུབ་ན། དེར་ཐལ། དེའི་དངོས་བསྟན་གྱི་གཏན་ཚིགས་གཅིག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། དོན་དམ་སྒྲུབ་བྱེད་ཀྱི་རིགས་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཀུན་རྫོབ་སྒྲུབ་བྱེད་ཀྱི་རིགས་པ་ཡིན་པའི་ཕྱིར་ཏེ། སྤྱོད་པ་ཁྱད་པར་ཅན་གྱི་རྟགས་ལས་སེམས་དཔའ་ཕ་རོལ་པོ་ཡོན་ཏན་ཁྱད་པར་ཅན་དང་ལྡན་པར་སྒྲུབ་པའི་རིགས་པ་ཡིན་པའི་ཕྱིར།

ཡང་ཁ་ཅིག རྟེན་འབྲེལ་ཆེན་པོའི་རིགས་པ་ཡིན་ན། གནས་ལུགས་ལ་དཔྱོད་པའི་རིགས་པ་ཡིན་པས་ཁྱབ། དབུ་མའི་རྟགས་ཆེན་ལྔ་པོ་གང་རུང་ཡིན་ན། ཚུལ་གསུམ་ཚང་བའི་གཏན་ཚིགས་ཡིན་པས་ཁྱབ། དབུ་མའི་རྟགས་ཆེན་ལྔ་པོ་གང་རུང་ཡིན་ན། ཆོས་ཀྱི་བདག་མེད་སྒྲུབ་པའི་རིགས་པ་ཡིན་པས་ཁྱབ། ཐལ་འགྱུར་གྱི་གཏན་ཚིགས་ཡིན་ན། གཞན་ལ་གྲགས་ཀྱི་གཏན་ཚིགས་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། ལས་རྒྱུ་འབྲས་ཆོས་ཅན། ཀུན་རྫོབ་ཏུ་ཡོད་དེ། རྟེན་འབྲེལ་ཡིན་ ༼༡༢༣༽ པའི་ཕྱིར་ཞེས་པའི་རིགས་པ་འདི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེར་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་པའི་དངོས་བསྟན་གྱི་རིགས་པ་ཡིན་པའི་ཕྱིར་ཏེ། རྟེན་འབྲེལ་གྱི་རྟགས་ལས་མེད་པར་སྐུར་འདེབས་ཀྱི་མཐའ་འགོག་བྱེད་ཀྱི་རིགས་པ་ཡིན་པའི་ཕྱིར་ཏེ། དེའི་རྟགས་ལས་ལས་འབྲས་ཀུན་རྫོབ་ཏུ་མེད་པ་འགོག་བྱེད་ཀྱི་རིགས་པ་ཡིན་པའི་ཕྱིར་ཏེ། དེའི་རྟགས་ལས་ལས་རྒྱུ་འབྲས་ཀུན་རྫོབ་ཏུ་ཡོད་པར་སྒྲུབ་པའི་རིགས་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གནས་ལུགས་ལ་དཔྱོད་པའི་རིགས་པ་མ་ཡིན་པར་ཐལ། ཀུན་རྫོབ་སྒྲུབ་བྱེད་ཀྱི་རིགས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །དམ་བཅའ་གཉིས་པ་ལ། མྱུ་གུ་བདེན་མེད་དུ་སྒྲུབ་པ་ལ་རྟེན་འབྲེལ་རྟགས་སུ་བཀོད་པའི་གཏན་ཚིགས་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཐམས་ཅད་ལ་དཔྱོད་པ་རྟེན་འབྲེལ་ཆེན་པོའི་གཏན་ཚིགས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །རྩ་བར་འདོད་ན། རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་སྒྲུབ་པའི་ཚེ་ཚུལ་གསུམ་ཚང་བར་ཐལ། འདོད་པའི་ཕྱིར། འདོད་ན། དེའི་ཚེ་ཕྱོགས་ཆོས་གྲུབ་པར་ཐལ། འདོད་པའི་ཕྱིར། འདོད་ན། དེའི་ཚེ་མྱུ་གུ་ཚད་མས་གྲུབ་པར་ཐལ། འདོད་པའི་ཕྱིར། འདོད་ན། མྱུ་གུའི་ ༼༡༢༤༽

གནས་ལུགས་ལ་དཔྱོད་པའི་ཚེ་མྱུ་གུ་ཚད་མས་གྲུབ་པར་ཐལ། འདོད་པའི་ཕྱིར། འདོད་ན། མྱུ་གུ་རིགས་པས་དཔྱོད་བཟོད་དུ་གྲུབ་པར་ཐལ། འདོད་པའི་ཕྱིར། འདོད་ན་མྱུ་གུ་བདེན་གྲུབ་ཏུ་ཐལ་ལོ། །དམ་བཅའ་གསུམ་པ་ལ། གང་ཟག་བདེན་མེད་དུ་སྒྲུབ་པ་ལ་རྟེན་འབྲེལ་རྟགས་སུ་བཀོད་པའི་རིགས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟེན་འབྲེལ་ཆེན་པོའི་རིགས་པ་ཡིན་པའི་ཕྱིར། མ་གྲུབ་ན། དེར་ཐལ། རྟེན་འབྲེལ་གྱི་རྟགས་ལས་ཆོས་ཐམས་ཅད་བདེན་མེད་དུ་སྒྲུབ་ནུས་པའི་ཕྱིར་ཏེ། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་པ། །ཞེས་སོགས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། ཆོས་ཀྱི་བདག་མེད་སྒྲུབ་པའི་རིགས་པ་མ་ཡིན་པར་ཐལ། གང་ཟག་གི་བདག་མེད་སྒྲུབ་པའི་རིགས་པ་ཡིན་པའི་ཕྱིར་ཏེ། གང་ཟག་གི་བདག་འགོག་པའི་རིགས་པ་ཡིན་པའི་ཕྱིར་ཏེ། གང་ཟག་གི་བདག་བདེན་གྲུབ་འགོག་པའི་རིགས་པ་ཡིན་པའི་ཕྱིར་ཏེ། གང་ཟག་བདེན་མེད་དུ་སྒྲུབ་པའི་རིགས་པ་ཡིན་པའི་ཕྱིར། དམ་བཅའ་བཞི་པ་ལ། སེམས་ཙམ་པའི་ངོར་གཟུང་འཛིན་གཉིས་མེད་ཀྱི་རྣམ་ཤེས་བདེན་མེད་དུ་སྒྲུབ་པ་ལ་གཅིག་དུ་བྲལ་རྟགས་སུ་འགོད་པའི་གཏན་ཚིགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དོན་དམ་སྒྲུབ་བྱེད་ཀྱི་གཏན་ཚིགས་ཡིན་པའི་ཕྱིར། ཁྱབ་སྟེ། དོན་དམ་སྒྲུབ་ 

༼༡༢༥༽ བྱེད་ཀྱི་རང་རྒྱུད་ཀྱི་གཏན་ཚིགས་མེད་པའི་ཕྱིར། རྩ་བར་འདོད་ན། ཕྱོགས་ཆོས་ཕྱིར་རྒོལ་གྱིས་ཁས་བླངས་པའི་གཏན་ཚིགས་ཡིན་པར་ཐལ། འདོད་པའི་ཕྱིར། འདོད་ན། སེམས་ཙམ་པས་གཟུང་འཛིན་གཉིས་མེད་ཀྱི་རྣམ་ཤེས་གཅིག་དུ་བྲལ་དུ་ཁས་བླངས་པར་ཐལ། དེ་ཕྱོགས་ཆོས་ཕྱིར་རྒོལ་གྱིས་ཁས་བླངས་པའི་གཏན་ཚིགས་ཡིན་པའི་ཕྱིར། འདོད་ན། སེམས་ཙམ་པས་དེ་གཅིག་དང་དུ་མ་དང་བྲལ་བར་ཁས་བླངས་པར་ཐལ། འདོད་པའི་ཕྱིར། འདོད་ན། སེམས་ཙམ་པས་དེ་རང་བཞིན་གྱིས་མ་གྲུབ་པར་ཁས་བླངས་པར་ཐལ། འདོད་པའི་ཕྱིར། འདོད་ན། སེམས་ཙམ་པའི་ངོར་དེ་བདེན་མེད་དུ་སྒྲུབ་མི་དགོས་པར་ཐལ་ལོ། །གཉིས་པ་རང་ལུགས་ནི། དབུ་མའི་རིགས་པ་དང༌། གནས་ལུགས་ལ་དཔྱོད་པའི་རིགས་པ་དང༌། དོན་དམ་སྒྲུབ་བྱེད་ཀྱི་རིགས་པ་དང༌། སྟོང་ཉིད་སྒྲུབ་བྱེད་ཀྱི་རིགས་པ་དང༌། བདག་མེད་གཉིས་པོ་གང་རུང་སྒྲུབ་བྱེད་ཀྱི་རིགས་པ་རྣམས་དོན་གཅིག་ཅིང༌། དེ་རྣམས་ཡིན་ན། ཐལ་འགྱུར་གྱི་གཏན་ཚིགས་ཡིན་པས་ཁྱབ། རང་རྒྱུད་ཀྱི་གཏན་ཚིགས་དང༌། ཚུལ་གསུམ་ཚང་བའི་གཏན་ཚིག་མ་ཡིན་པས་ཁྱབ་སྟེ། ཆོས་གང་དང་གང་གི་གནས་ལུགས་ལ་དཔྱོད་པའི་ཚེ། ཆོས་དེ་ཚད་མས་མ་གྲུབ་པའི་ཕྱིར། གལ་ཏེ་གྲུབ་ན་ཆོས་དེ་རིགས་པས་དཔྱད་བཟོད་ ༼༡༢༦༽ དུ་གྲུབ་པར་ཐལ་བའི་སྐྱོན་ཡོད་དོ། །དབུ་མའི་རིགས་པ་དེ་ལ་གཏན་ཚིགས་ཀྱི་སྒོ་ནས་གཅིག་དུ་བྲལ་ལ་སོགས་པ་ལྔ། བསྒྲུབ་བྱའི་སྒོ་ནས་གང་ཟག་གི་བདག་མེད་སྒྲུབ་པའི་རིགས་པ་དང༌། ཆོས་ཀྱི་བདག་མེད་སྒྲུབ་པའི་རིགས་པ་གཉིས། འགྲེལ་ཚུལ་གྱི་སྒོ་ནས་ཐལ་འགྱུར་དང་རང་རྒྱུད་ཀྱི་རིགས་པ་གཉིས། དགག་བྱའི་སྒོ་ནས་ཡོད་མཐའ་འགོག་པ། མེད་མཐའ་འགོག་པ། གཉིས་ཀ་འགོག་པ། གཉིས་མིན་འགོག་པའི་རིགས་པ་དང་བཞིའོ། །གཅིག་དུ་བྲལ་སོགས་ལྔ་ནི་བཤད་ཟིན་ཅིང༌། དེ་དག་ནི་མཐའ་བཞིའི་ནང་ནས་གཙོ་བོར་ཡོད་མཐའ་འགོག་བྱེད་དང༌། བདག་མེད་གཉིས་ཀྱི་ནང་ནས་གཙོ་བོར་ཆོས་ཀྱི་བདག་མེད་སྒྲུབ་པའི་རིགས་པ་ཡིན་ནོ། །བསྒྲུབ་བྱའི་སྒོ་ནས་གང་ཟག་གི་བདག་མེད་སྒྲུབ་པའི་རིགས་པ་ནི་འོག་ཏུ་འབྱུང་ཞིང༌།

ཆོས་ཀྱི་བདག་མེད་སྒྲུབ་པའི་རིགས་པ་ནི་སྔར་བཤད་ཟིན་པ་རྣམས་སོ། །འགྲེལ་ཚུལ་གྱི་སྒོ་ནས་ཐལ་འགྱུར་གྱི་རིགས་པ་ནི་སྔར་ཡང་བཤད་ཟིན་ཅིང༌། གང་ཟག་བདག་འགོག་གི་སྐབས་སུ་ཡང་འབྱུང་སྟེ། དབུ་མའི་རིགས་པ་ཐམས་ཅད་ཐལ་འགྱུར་གྱི་རིགས་པ་ཡིན་པའི་ཕྱིར། རང་རྒྱུད་ཀྱི་རིགས་པ་ནི་འགྲེལ་ཚུལ་གྱི་སྒོ་ནས་ལུགས་གཉིས་ཡོད་པ་ཤེས་པའི་ཕྱིར་བཤད་པ་ཙམ་ཡིན་གྱི། དོན་ལ་དབུ་མའི་རིགས་པར་གྱུར་པའི་རང་རྒྱུད་ཀྱི་རིགས་པ་ཁས་མི་ལེན་ནོ། །དེས་ན་འགྲེལ་ཚུལ་གྱི་སྒོ་ནས་ཕྱེ་བའི་དབུ་མའི་རིགས་པ་ཡིན་ན། ༼༡༢༧༽ དབུ་མའི་རིགས་པ་ཡིན་པས་མ་ཁྱབ་སྟེ། དབུ་མ་རང་རྒྱུད་ཀྱི་དབུ་མའི་རིགས་པ་ཡིན་ན། དབུ་མའི་རིགས་པ་མ་ཡིན་པས་ཁྱབ་པའི་ཕྱིར། དགག་བྱའི་སྒོ་ནས་ཡོད་མཐའ་འགོག་ཚུལ་ནི། སྣང་བའི་དངོས་པོ་སོགས་རྩོད་གཞི་འདུས་བྱས་ཀྱི་སྟེང་དུ་འགོག་པ་གཙོ་ཆེ་སྟེ། འདུས་བྱས་ལ་བདེན་འཛིན་དུ་ཞུགས་པ་ཤས་ཆེའི། འདུས་མ་བྱས་དང་དངོས་མེད་ལ་བདེན་འཛིན་ཞུགས་པ་ཤས་ཆུང་ཞིང་འདུས་བྱས་བདེན་པར་གྲུབ་པ་བཀག་པའི་ཤུགས་ལ་ཁེགས་པར་འགྱུར་ཏེ། རྩ་ཤེ་ལས། འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་འགྲུབ། །ཅེས་དང༌། དངོས་པོ་ཡོད་པ་མ་ཡིན་ན། །དངོས་མེད་གང་གི་ཡིན་པར་འགྱུར། །ཞེས་གསུངས་པའི་ཕྱིར། མཐའ་ཕྱི་མ་འགོག་ཚུལ་ནི། མྱུ་གུ་ལྟ་བུ་གཅིག་ལ་མཚོན་ན། མྱུ་གུ་མེད་པའང་མ་གྲུབ་སྟེ། དགག་བྱ་མྱུ་གུ་ཡོད་པ་མ་གྲུབ་པའི་ཕྱིར། མྱུ་གུ་ཡོད་པ་དང་མེད་པ་གཉིས་ཀ་ཡང་མ་གྲུབ་སྟེ། མྱུ་གུ་ཡོད་པ་ཡང་མ་གྲུབ་མེད་པ་ཡང་མ་གྲུབ་པའི་ཕྱིར། མྱུ་གུ་ཡོད་མེད་གཉིས་ཀ་མ་ཡིན་པ་ཡང་མ་གྲུབ་སྟེ། ལོག་ཕྱོགས་མྱུ་གུ་ཡོད་མེད་གཉིས་ཀ་མ་གྲུབ་པའི་ཕྱིར། ཞེས་པ་ལྟ་བུ་རྣམས་ཡིན་ཏེ། རྩ་ཤེ་ལས། སངས་རྒྱས་རྣམས་ཀྱིས་བདག་དང་ནི། །བདག་མེད་འགའ་མེད་ཅེས་ཀྱང་བསྟན། །ཅེས་དང༌། སྟོང་ངོ་ཞེས་ཀྱང་མི་བརྗོད་དེ། །མི་སྟོང་ཞེས་ཀྱང་མི་བརྗོད་དོ། །གཉིས་དང་གཉིས་མིན་མི་བྱ་ཞིང༌། །ཞེས་དང༌།

འཕགས་ ༼༡༢༨༽ པ་ལྷས། ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པས། །མཐའ་བཞི་ལས་གྲོལ་དབུ་མ་པ། །ཞེས་དང༌། དབུ་མ་རྒྱན་ལས། སྐྱེ་བ་ལ་སོགས་མེད་པའི་ཕྱིར། །སྐྱེ་བ་མེད་ལ་སོགས་མི་སྲིད། །ཞེས་གསུངས་པའི་ཕྱིར། འོ་ན་མྱུ་གུ་བདེན་མེད་སོགས་ཀྱང་དབུ་མའི་རིགས་པའི་དགག་བྱ་ཡིན་ནམ་ཞེ་ན། མྱུ་གུའི་གནས་ལུགས་མཐར་ཐུག་ལ་དཔྱོད་པའི་ཚེ་མྱུ་གུ་བདེན་མེད་ཀྱང་དགག་དགོས་ཏེ། མྱུ་གུའི་གནས་ལུགས་མཐར་ཐུག་ལ་དཔྱོད་པའི་རིགས་པས་མྱུ་གུ་མཐའ་གང་དུ་བཙལ་ཡང་མི་རྙེད་པའི་ཕྱིར་ཏེ། མཐར་ཐུག་དཔྱོད་པའི་རིགས་པས་མྱུ་གུ་མཐའ་གང་དུ་བཙལ་ཡང་མ་རྙེད་པའི་སྟོང་པ་ཉིད་དེ་མྱུ་གུའི་གནས་ལུགས་མཐར་ཐུག་ཡིན་པའི་ཕྱིར། དེང་སང་ཁ་ཅིག མྱུ་གུའི་གནས་ལུགས་ལ་དཔྱོད་པའི་སོ་སྐྱེའི་བློ་ངོར་མྱུ་གུ་མཐའ་གཅིག་ཏུ་བདེན་མེད་ཡིན་ཏེ། མྱུ་གུ་བདེན་མེད་དུ་རྟོགས་པའི་རྗེས་དཔག་གི་ངོར་མྱུ་གུ་བདེན་མེད་ཡིན་པའི་ཕྱིར་ཏེ། རྗེས་དཔག་དེ་མྱུ་གུ་བདེན་མེད་དུ་མངོན་པར་ཞེན་པའི་བློ་ཡིན་པའི་ཕྱིར་ཏེ། དེ་མྱུ་གུ་བདེན་མེད་དུ་འཛིན་པའི་རྟོགས་པ་ཡིན་པའི་ཕྱིར་ཏེ། དེ་མྱུ་གུ་བདེན་མེད་དུ་རྟོགས་པའི་རྟོགས་པ་ཡིན་པའི་ཕྱིར། ཞེས་ཟེར་རོ། །དེ་ལ་དཔྱོད་ལྡན་གྱིས་བལྟས་ན་རྣམ་དབྱེ་འདི་ལྟར་ཕྱེ་དགོས་ཏེ། མྱུ་གུའི་སྟེང་དུ་མཐའ་དང་པོ་བཀག་ཙམ་གྱི་གནས་ལུགས་ལ་དཔྱོད་པའི་བློ་ངོར་མྱུ་གུ་བདེན་མེད་ཡིན་ཏེ། མཐའ་དང་པོ་བཀག་ཙམ་གྱི་ཚེ་ ༼༡༢༩༽ བདེན་མེད་དུ་མངོན་པར་ཞེན་པ་ལས་མ་འདས་པའི་ཕྱིར། མྱུ་གུའི་སྟེང་དུ་མཐའ་ཕྱི་མ་གསུམ་ཡང་བཀག་པའི་གནས་ལུགས་ལ་དཔྱོད་པའི་བློ་ངོར་མྱུ་གུ་བདེན་མེད་སོགས་གང་ཡང་མ་ཡིན་ཏེ། དེ་ལྟ་བུའི་བློ་ངོར་མྱུ་གུ་མཐའ་གང་དུ་ཡང་མ་གྲུབ་པའི་ཕྱིར། དེས་ན་མྱུ་གུ་བདེན་མེད་དུ་རྟོགས་པའི་རྗེས་དཔག་ལ་ཡང༌། མྱུ་གུ་བདེན་མེད་ཙམ་དུ་རྟོག་པའི་རྗེས་དཔག་དང༌། མྱུ་གུ་མཐའ་བཞི་དང་བྲལ་བར་རྟོགས་པའི་རྗེས་དཔག་གཉིས་སུ་ཕྱེ་ནས།

དང་པོའི་ངོར་མྱུ་གུ་བདེན་མེད་ཡིན་པ་དང༌། ཕྱི་མའི་ངོར་མྱུ་གུ་བདེན་མེད་མ་ཡིན་པའི་རྣམ་དབྱེ་གཅེས་པ་ཡིན་ནོ། །འོ་ན་བདེན་མེད་དང་མཐའ་བཞིའི་ནང་ཚན་དུ་གྱུར་པའི་མེད་མཐའ་ལ་ཁྱད་པར་ཇི་ལྟ་བུ་ཞེ་ན། ཁྱད་པར་ཤིན་ཏུ་ཆེ་སྟེ། སྔ་མ་ནི་བདག་མེད་དང་རྒྱ་ཆེ་ཆུང་མཉམ་ལ། མཐའ་བཞིའི་ནང་མཚན་གྱི་མེད་མཐའ་སོགས་ནི་ཐ་སྙད་དུ་ཡང་མེད་པའི་ཕྱིར་ཏེ། མྱུ་གུའི་གནས་ལུགས་མཐར་ཐུག་ལ་དཔྱོད་པའི་ཚེ། མྱུ་གུ་བདེན་མེད་ལྟ་བུ་ནི་མེད་མཐར་འགྱུར་ཞིང༌། དེ་ཉིད་དབུ་མའི་རིགས་པའི་དགག་བྱར་གྱུར་པའི་ཡུལ་ལོག་པའི་ཀུན་རྫོབ་ཀྱང་ཡིན་པའི་ཕྱིར། ཡོད་མཐའ་སོགས་བཀག་པའི་དགོས་པ་ནི། ཡུལ་དེ་དང་དེར་ཞེན་པའི་ཡུལ་ཅན་གྱི་བློ་སྤོང་བའི་ཆེད་ཡིན་ཏེ། ཡུལ་བཀག་པས་ཡུལ་ཅན་གྱི་བློ་ཡང་ཁེགས་པར་འགྱུར་བའི་ཕྱིར། དེ་སྐད་དུ་བཞི་བརྒྱ་པ་ལས། རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་ ༼༡༣༠༽ དགག་པར་བྱ། །ཞེས་དང༌། རྣམ་འགྲེལ་ལས། འདི་ཡུལ་སུན་དབྱུང་མེད་པར་ནི། །དེ་སྤོང་བ་ནི་ནུས་མ་ཡིན། །ཞེས་གསུངས་སོ། །དེ་ཡང་བསྒོམ་པ་ཉམས་ལེན་ལ་སྦྱར་ན། སྣང་བའི་དངོས་པོ་སྤྱིའམ་རང་ལྟ་བུ་ལ་བདེན་འཛིན་ལྷང་ངེ་འདུག་པའི་ཚེ། གཅིག་དུ་བྲལ་ལ་སོགས་པའི་རིགས་པས་དཔྱད་དེ་བདེན་མེད་དུ་གཏན་ལ་ཕབ་པའི་སྒོ་ནས་བདེན་མེད་ཀྱི་ངེས་ཤེས་བསྒོམ། དེའི་ཚེ་བདེན་འཛིན་མངོན་འགྱུར་བ་ཁེགས་པའི་དབུ་མའི་ལྟ་བ་སྐྱེས་ཀྱང༌། བདེན་མེད་དུ་མངོན་པར་ཞེན་པའི་མཚན་འཛིན་འབྱུང་ཞིང༌། དེ་ཉིད་ཉན་རང་གི་བྱང་ཆུབ་ཐོབ་པ་ལ་ཆེར་དགག་མི་དགོས་ཀྱང༌། སངས་རྒྱས་ཐོབ་པའི་གེགས་ཀྱི་གཙོ་བོ་ཡིན་པས། དེ་འགོག་པ་ལ་མེད་མཐའ་འགོག་པའི་རིགས་པས་དཔྱད་ལ། བདེན་མེད་དུ་འཛིན་པ་དང་བྲལ་བའི་ངེས་ཤེས་བསྒོམ། དེའི་ཚེ་བརྟག་པ་མཐའ་ཟུང་དུ་གཉིས་ཀ་འཛིན་པ་བྱུང་ན། དེ་ཡང་རིགས་པས་དཔྱད་ལ་གཉིས་འཛིན་དང་བྲལ་བའི་ངེས་ཤེས་བསྒོམ། དེ་ནས་གཉིས་ཀ་ཡང་མ་ཡིན་པའོ་སྙམ་པའི་མཚན་འཛིན་བྱུང་ན།

དེ་ཡང་རིགས་པས་དཔྱད་ལ། མཐའ་བཞི་དང་བྲལ་བའི་ངེས་ཤེས་བསྐྱེད་ཅིང༌། ངེས་ཤེས་དེ་ཉིད་སེམས་གནས་པའི་ཞི་གནས་དང་ཟུང་དུ་སྦྲེལ་ནས་བསྒོམ་ན་གནས་ལུགས་ཀྱི་དོན་ལ་སྒོམ་བྱུང་གཙོ་བོར་གྱུར་པའི་གསལ་སྣང་ཁྱད་པར་ཅན་སྐྱེ། དེ་ལས་ཐེག་ཆེན་གྱི་མཐོང་ལམ་ས་དང་པོའི་ཡེ་ཤེས་སྐྱེ་བ་ལ་ཚེགས་ ༼༡༣༡༽ མེད་ཅིང༌། ས་དང་པོའི་ཚེ་ན་ཆོས་དབྱིངས་མངོན་སུམ་དུ་རྟོགས་པས་ཅི་བྱས་ཀྱང་བདེ་བར་སྣང་ངོ༌། །དེ་སྐད་དུ། ཀུན་མཁྱེན་བླ་མས། གནས་ལུགས་དཔྱོད་པའི་སོ་སྐྱེའི་བློ་གྲོས་ཀྱིས། །མཐའ་བཞིའི་སྤྲོས་པ་གཅིག་ཆར་མི་ཁེགས་ཀྱང༌། །རེས་འཇོག་ཚུལ་གྱིས་བཞི་ཆར་བཀག་ནས་ནི། །ཚུལ་བཞིན་བསྒོམ་པས་མཐོང་ལམ་སྐྱེས་པའི་ཚེ། །ལྟ་བ་ཆོས་དབྱིངས་མཐོང་བའི་ཐ་སྙད་མཛད། །ཅེས་གསུངས་སོ། །སྐལ་བ་དང་ལྡན་པ་དག་ཐེག་པ་ཆེན་པོའི་ལྟ་སྤྱོད་སྟོན་པའི་དབུ་མའི་གཞུང་ལུགས་ལ་ཐོས་བསམ་སྒོམ་གསུམ་གྱི་རྩལ་ཐོན་ཅིག ཚེ་འདིའི་བྱ་བ་ལ་སྙིང་པོ་མེད་དོ། །འདིར་ཆོས་རྗེ་ཙོང་ཁ་པའི་གསུང་ལས། དབུ་མའི་རིགས་པའི་དགག་བྱ་ནི་བདེན་གྲུབ་ཁོ་ན་ཡིན་ཅིང༌། བདེན་པ་བཀག་པའི་བདེན་མེད་ནི་དགག་བྱ་མ་ཡིན་ཏེ། བདེན་མེད་བཀག་ན་བདེན་གྲུབ་ཏུ་འགྱུར་བའི་ཕྱིར་དང༌། བློས་མཐའ་གང་དུའང་མི་འཛིན་པའི་ཤེས་རབ་ནི་རྒྱ་ནག་ཧ་ཤང་གི་ལྟ་བ་ཡིན་གྱི། དབུ་མའི་ལྟ་བ་མ་ཡིན་པའི་ཕྱིར། བདེན་མེད་དུ་ཞེན་པ་སོགས་ཀྱང་འགོག་དགོས་ན། བློ་སྔ་མ་སྔ་མ་གནོད་བཅས་དང༌། ཕྱི་མ་ཕྱི་མ་ཐུག་མེད་དུ་དགག་དགོས་པར་འགྱུར་ཏེ། བདེན་འཛིན་བཀག་པའི་རྗེས་སུ་བདེན་མེད་དུ་ཞེན་པ་དང༌། དེའི་རྗེས་སུ་བདེན་མེད་མ་ཡིན་པར་མངོན་པར་ཞེན་པ་སོགས་བློས་མཐའ་གང་དུ་ཞེན་ཡང་དགག་དགོས་པའི་ཕྱིར། དེས་ན་དབུ་མའི་རིགས་པ་ལ་བརྟེན་ ༼༡༣༢༽ ནས་བདེན་མེད་རྟོགས་ཤིང་བདེན་མེད་དུ་མངོན་པར་ཞེན་པའི་བློ་ངར་ལྷང་ངེ་བ་དེ་དབུ་མའི་ལྟ་བ་མཐར་ཐུག་ཡིན་ཏེ། སྤང་བྱ་བདག་འཛིན་ནི་བདེན་འཛིན་ཁོ་ན་ཡིན་ཞིང༌།

བདེན་འཛིན་སྤོང་བ་ལ་བདེན་མེད་དུ་མངོན་པར་ཞེན་པའི་བློ་ངར་ལྷང་ངེ་བ་ཞིག་དགོས་པའི་ཕྱིར། ཞེས་བཞེད་དོ། །དེ་དག་ནི་སངས་རྒྱ་བ་ལ་ལྟ་སྤྱོད་གཉིས་དགོས་པ་ལས། ལྟ་བའི་གནད་ཕྱིན་ཅི་ལོག་ཏུ་སྟོན་པའི་གསང་ཚིག་སྟེ། འོ་ན་དབུ་མའི་དགག་བྱ་ལ་ཡོད་མཐའ་དང་མེད་མཐའ་གཉིས་སུ་བཤད་པ་མི་འཐད་པར་ཐལ། དབུ་མའི་དགག་བྱ་ནི་བདེན་གྲུབ་ཁོ་ན་ལ་འཇོག་པའི་ཕྱིར། འདོད་ན། མདོ་སྡེ་དཀོན་བརྩེགས་ལས། འོད་སྲུང་གང་ཡོད་ཅེས་བྱ་བ་ནི་མཐའ་གཅིག་གོ །གང་མེད་ཅེས་བྱ་བ་ནི་མཐའ་གཅིག་གོ །གང་མཐའ་དེ་གཉིས་ཀྱི་དབུས་དེ་ནི་གཟུང་དུ་མེད་ཅིང་བསྟན་དུ་མེད་པ་ཞེས་གསུངས་པ་མི་འཐད་པར་ཐལ་ལོ། །ཡང་བདེན་གྲུབ་ཁོ་ན་དབུ་མའི་དགག་བྱ་མ་ཡིན་པར་ཐལ། གནས་ལུགས་མཐར་ཐུག་ལ་དཔྱོད་པའི་ཚེ་བདེན་པས་སྟོང་པ་དང་མི་སྟོང་པའི་མཐའ་གཉིས་ཀ་དབུ་མའི་དགག་བྱ་ཡིན་པའི་ཕྱིར་ཏེ། དེའི་ཚེ་སྟོང་མི་སྟོང་གཉིས་ཀ་མ་ཡིན་པའི་མཐའ་དེ་ཡང་དབུ་མའི་དགག་བྱ་ཡིན་ཏེ། མདོ་ཏིང་འཛིན་རྒྱལ་པོ་ལས། སྟོང་དང་མི་སྟོང་འདི་ཡང་མཐའ་ཡིན་ཏེ། །དེ་ལྟར་མཐའ་གཉིས་རྣམ་པར་སྤངས་ནས་ནི། །མཁས་པས་དབུས་ལའང་གནས་པར་མི་བྱ་འོ། །ཞེས་དང༌། རྩ་ ༼༡༣༣༽ ཤེ་ལས། སྟོང་ངོ་ཞེས་ཀྱང་མི་བརྗོད་དེ། །ཞེས་སོགས་གསུངས་པའི་ཕྱིར། ཡང༌། མཐའ་བཞི་ལས་གྲོལ་དབུ་མ་པ། །ཞེས་གསུངས་པ་མི་འཐད་པར་ཐལ། དབུ་མའི་ལུགས་ལ་མཐའ་བཞི་ཆར་དགག་མི་དགོས་པའི་ཕྱིར་ཏེ། ཡོད་མཐའ་ཁོ་ན་དབུ་མའི་དགག་བྱ་ཡིན་པའི་ཕྱིར་ཏེ། བདེན་གྲུབ་ཁོ་ན་དབུ་མའི་དགག་བྱ་ཡིན་པའི་ཕྱིར། རྟགས་ཁས། མེད་པ་བཀག་ན་ཡོད་པར་འགྱུར་བས་ཁྱབ་པ་ཡང་མ་ངེས་ཏེ། བཅོམ་ལྡན་འདས་ཀྱི་གནས་ལུགས་མཐར་ཐུག་ལ་དཔྱོད་པའི་ཚེ་བཅོམ་ལྡན་འདས་ཡོད་མེད་སོགས་གང་ཡང་མ་ཡིན་པའི་ཕྱིར་ཏེ། རྩ་ཤེ་ལས། བཅོམ་ལྡན་བཞུགས་པར་གྱུར་ན་ཡང༌། །ཡོད་པར་མི་མངོན་དེ་བཞིན་དུ། །མེད་དོ་ཞེས་པའམ་གཉིས་ཀ་དང༌། །གཉིས་མིན་ཞེས་ཀྱང་མི་མངོན་ནོ། །ཞེས་གསུངས་པའི་ཕྱིར།

མཐའ་བཞི་སྤྲོས་བྲལ་གྱི་ལྟ་བ་ཧྭ་ཤང་གི་ལུགས་ཀྱི་ལྟ་བ་ཡིན་ཞེས་སྨྲ་བ་ཧམ་ཆེས་ཏེ། ཧྭ་ཤང་ནི་རྒྱུ་མཚན་ལ་མ་བརྟེན་པར་རང་དགར་སྤྲོས་པ་གང་ཡང་ཡིད་ལ་མི་བྱེད་པའི་བློ་དེ་ལ་ལྟ་བ་མཆོག་ཏུ་འདོད་ལ། ཁོ་བོ་ཅག་ནི་དབུ་མའི་རིགས་པས་དཔྱད་ཅིང་བཙལ་བས་མཐའ་གང་དུ་ཡང་མ་རྙེད་པའི་ཤེས་རབ་ལ་དབུ་མའི་ལྟ་བར་འདོད་པས་ཁྱད་པར་ཤིན་ཏུ་ཆེ་བའི་ཕྱིར། དཔེར་ན་རྒྱུ་མཚན་མེད་བཞིན་དུ་སྒྲ་མི་རྟག་པར་འཛིན་པ་དང༌། བྱས་རྟགས་ལས་སྒྲ་མི་རྟག་པར་འཛིན་པའི་བློ་གཉིས་སྒྲ་མི་རྟག་པར་འཛིན་པ་ཙམ་དུ་མཚུངས་ཀྱང༌། ཡང་དག་པའི་ ༼༡༣༤༽ ཤེས་པ་ཡིན་མིན་གྱི་ཁྱད་པར་ཡོད་པ་བཞིན་ནོ། །དོན་འདི་ནི་ཁ་སྐོང་ལས། རྒྱ་ནག་དགེ་སློང་མ་དཔྱད་པར། །རང་དགར་རྟོག་པ་བཀག་ཙམ་ལ། །སྒོམ་གྱི་མཆོག་ཏུ་སྨྲ་བ་དང༌། །འདིར་ནི་རིགས་པས་དཔྱད་པའི་ཚེ། །མཐའ་བཞི་སྤྲོས་པ་མ་རྙེད་པའི། །འཛིན་མེད་ལྟ་བར་སྨྲ་བ་གཉིས། །མཚུངས་ཞེས་སྨྲ་བ་སྟོང་པ་ཉིད། །ཟབ་མོ་སྤོང་བའི་བདུད་ཚིག་ཡིན། །ཞེས་སོ། །གནས་ལུགས་མཐར་ཐུག་ལ་དཔྱོད་པའི་ཚེ། བློས་མཐའ་གང་དུ་ཞེན་ཀྱང་ཐུག་མེད་དུ་དགག་བྱ་ཡིན་པར་ནི་འདོད་དེ། བློའི་སྟེང་དུ་ཞེན་པ་གང་སྐྱེས་ཀྱང་དགག་དགོས་པའི་ཕྱིར། དེ་སྐད་དུ་སྤྱོད་འཇུག་ལས། གང་ཚེ་རྣམ་པར་དཔྱོད་པ་ཡི། །རྣམ་དཔྱོད་ཀྱིས་ནི་དཔྱོད་བྱེད་ན། །དེ་ཚེ་རྣམ་དཔྱོད་དེ་ཡང་ནི། །རྣམ་དཔྱོད་ཕྱིར་ན་ཐུག་པ་མེད། །ཅེས་གསུངས་པའི་ཕྱིར། དབུ་མའི་གཏན་ཚིགས་ལས་མྱུ་གུ་བདེན་མེད་དུ་རྟོགས་ཤིང༌། བདེན་མེད་དུ་མངོན་པར་ཞེན་པའི་རྣམ་དཔྱོད་ཀྱི་བློ་དགག་དགོས་པ་ནི་གཞུང་དེས་གསལ་པོར་བསྟན་ཏེ། དེ་ཚེ་རྣམ་དཔྱོད་དེ་ཡང་ནི། །རྣམ་དཔྱོད་ཕྱིར་ན་ཞེས་པ་དེ་ལ་འཆད་ཚུལ་གཅིག་ཡོད་པའི་ཕྱིར། དོན་འདི་ནི་ཁ་སྐོང་ལས། ཇི་སྲིད་རྟོག་བློས་ཡུལ་གྱི་ནི། །གནས་ལུགས་དཔྱད་པར་བྱེད་པའི་ཚེ། །སྔ་ཕྱི་གནོད་བཅས་ཐུག་མེད་གཉིས། །འདོད་ཐོག་ཡིན་ན་གང་གིས་གནོད། །ཅེས་སོ། །དབུ་མའི་རིགས་པ་ལ་བརྟེན་ནས་མྱུ་གུ་བདེན་མེད་དུ་མངོན་པར་ཞེན་པའི་བློ་དབུ་མའི་ལྟ་བ་མཐར་ཐུག་ཏུ་འདོད་པ་ནི།

དབུ་མའི་བཀའ་ ༼༡༣༥༽ བསྟན་བཅོས་རྣམས་ལས། གང་བཀག་པ་དེ་ཉིད་ཁྱེད་ཀྱིས་ཞལ་གྱིས་བཞེས་པར་གནང་སྟེ། དེ་ཡང་བློ་དེ་ཆོས་ཅན། ཁྱོད་དབུ་མའི་ལྟ་བ་མཐར་ཐུག་མ་ཡིན་པར་ཐལ། ལམ་གྱི་མི་མཐུན་ཕྱོགས་སུ་གྱུར་པའི་མཚན་འཛིན་ཡིན་པའི་ཕྱིར་ཏེ། བདེན་སྟོང་དུ་མངོན་པར་ཞེན་པའི་བློ་ཡིན་པའི་ཕྱིར། ཁྱབ་སྟེ། མདོ་སྡུད་པ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་གསུངས་པའི་ཕྱིར། ལན་ཅི་གསུང༌། དབུ་མ་པ་ཞལ་གྱིས་བཞེས་པར་འཁྲུལ་ལོ། །ཁྱེད་ཀྱི་དབུ་མའི་ལྟ་བ་དེ་ནི་མཚན་འཛིན་འབའ་ཞིག་ཏུ་སོང་སྟེ། བདེན་མེད་དུ་མངོན་པར་ཞེན་པའི་བློ་ངར་ལྷང་ངེ་བ་དེ་ནི་མཚན་འཛིན་ཡིན་གྱི། དབུ་མའི་ལྟ་བ་གཏན་ནས་མ་ཡིན་པའི་ཕྱིར་ཏེ། ཡུམ་ལས། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཞེས་དང༌། མངོན་རྟོགས་རྒྱན་ལས། གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་གསུངས་པའི་ཕྱིར། དེས་ན་རྟེན་འབྲེལ་སོགས་ཀྱི་རྟགས་ལས་བུམ་པ་བདེན་མེད་དུ་གཏན་ལ་ཕབ་པའི་ཚེ། བུམ་པ་ལ་བདེན་འཛིན་ཁེགས་པའི་ཤེས་རབ་ཀྱི་ཆ་དང༌། བདེན་མེད་དུ་མངོན་པར་ཞེན་པའི་མཚན་འཛིན་གྱི་ཆ་གཉིས་ཅིག་ཆར་དུ་འབྱུང་བ་ལས་ཤེས་རབ་ཀྱི་ཆ་དེ་དབུ་མའི་ལྟ་བ་ཡིན་ཏེ། གནས་ལུགས་རྟོགས་པའི་ཐོས་བསམ་གྱི་ཤེས་རབ་སྐྱོན་མེད་ཡིན་པའི་ 

༼༡༣༦༽ ཕྱིར། ཕྱི་མ་དེ་ཟས་ལ་འདྲེས་པའི་དུག་ལྟར་ནན་གྱིས་སེལ་དགོས་པ་ཡིན་ཏེ། བླ་ན་མེད་པའི་བྱང་ཆུབ་ཐོབ་པའི་གེགས་སུ་གྱུར་པའི་མཚན་འཛིན་ཡིན་པའི་ཕྱིར། དེ་ལྟ་བུའི་ཤེས་རབ་དང་མཚན་འཛིན་གཉིས་ཞིང་དང་ཡུར་མ་འདྲེས་པ་ལྟར་གཅིག་ཅར་དུ་བྱུང་བ་དེ། དྲུང་བློ་བཟང་པས་སྒྲ་ཟིན་མ་ཕྱེད་པར་གཅིག་ཏུ་འཁྲུལ་ནས་དབུ་མའི་ལྟ་བ་ཐམས་ཅད་མཚན་འཛིན་ཁོ་ནར་སོང་བས་དཔྱད་ན་ཧ་ཅང་འཇིགས་ཤིང་གཡང་ཟ་བར་སྣང་ངོ༌། །ཐར་པ་དོན་དུ་གཉེར་བ་དག་བག་ཡོད་པར་བྱོས་ཤིག ཀྱེ་ཧུད་སྙིགས་མའི་ཚུལ་འདི་སྐྱོ་བར་གྱུར་ཏོ། །ལྟ་བ་དེ་ལ་སྐྱོན་བརྗོད་མཛད་པའི་ས་ཕྱོགས་པ་ཕལ་ཆེར་ཡང༌། ཡམ་ཡམ་པོ་ལས་གནད་ཟིན་པའི་དགག་པ་ཆེར་མ་བྱུང་ལ། ཁོ་བོས་འདིར་བཀོད་པ་ནི་དཔྱིས་ཕྱིན་པའི་དགག་སྒྲུབ་ཀྱི་གནད་ཕྱིན་ཅི་མ་ལོག་པ་དཔྱོད་ལྡན་བློ་གཟུ་བོར་གནས་པའི་སྐལ་ལྡན་དག་གིས་ཤེས་པར་འགྱུར་རོ། །དེ་ཡང་ཕྱོགས་ཕྱི་མ་ཁ་ཅིག མཐའ་བཞི་སྤྲོས་བྲལ་སྟོན་པའི་གཞུང་མང་དུ་འདྲེན་པ་ཙམ་དང༌། པཎ་ཆེན་ཤཱཀྱ་མཆོག་ལྡན་སོགས་ཁ་ཅིག བར་དུ་བདག་ཟློག་པ་དང༌། མཐའ་མར་ལྟ་བ་ཀུན་ཟློག་གཉིས་སུ་ཕྱེས་ནས། ཕྱོགས་སྔའི་དེ་བདག་ཟློག་དང་ཉེ་བ་ཙམ་དུ་འདོད་པ་དང༌། ཕལ་ཆེར་སྡང་ཤུགས་ཀྱིས་ཕྱོགས་སྔ་མ་ལ་དབུ་མའི་ལྟ་བ་ཡེ་མེད་པར་སྨྲ་བ་སོགས་མང་དུ་བྱུང་ཞིང་ད་ལྟ་ཡང་སྣང་ངོ༌། །རྣམ་དཔྱོད་དྲང་པོའི་བློ་གཟུ་བོས་བལྟས་ན་ཕྱོགས་སྔ་ལ་དབུ་ ༼༡༣༧༽ མའི་ལྟ་བ་མེད་པ་མིན་ཏེ། ཀླུ་སྒྲུབ་ཡབ་སྲས་ཀྱི་གཞུང་ལས་བཤད་པའི་དབུ་མའི་རིགས་པ་རྣམས་ལ་བརྟེན་ནས་མཐའ་དང་པོ་བདེན་པ་འགོག་ཚུལ་ལ་བློ་གྲོས་ཀྱི་རྩལ་ཐོན་འདུག་པའི་ཕྱིར། འོན་ཀྱང་མཐའ་ཕྱི་མ་འགོག་ཏུ་མི་རུང་བར་འདོད་པ་དང༌། མཐའ་དང་པོ་བཀག་པའི་ཚེ་ཡང་བདེན་མེད་དུ་མངོན་པར་ཞེན་པ་དང་འདྲེས་པའི་ལྟ་བ་དུག་ཅན་ལྟ་བུ་དེ་ཉིད་དུག་མི་སེལ་བའི་སྟེང་དུ་བདེན་མེད་དུ་མངོན་པར་ཞེན་པའི་བློ་ཉིད་དུ་ཞལ་གྱིས་བཞེས་པ་ནི་བློ་གྲོས་གཞན་དུ་འཆབ་འཚལ་བ་ཡིན་ནོ། །དུས་དེང་སང་གི་བློ་གསལ་དག་ཕྱོགས་སྔ་ཕྱིའི་ལྟ་བའི་གནད་འདི་བཞིན་དུ་ཕྱེད་པར་གྱིས་ཤིག

སྤང་བྱ་བདག་འཛིན་ནི་བདེན་འཛིན་ཁོ་ནར་མ་ངེས་ཏེ། མཐའ་ཕྱི་མར་མངོན་པར་ཞེན་པའི་བློ་རྣམས་ཆོས་ཀྱི་བདག་འཛིན་ཡིན་པའི་ཕྱིར། གསུམ་པ་ཐལ་རང་གི་ཁྱད་པར་བྱེ་བྲག་ཏུ་བཤད་པ་ལ། གཙོ་བོ་གཞུང་འགྲེལ་ཚུལ་གྱི་ཁྱད་པར་དང༌། ཞར་བྱུང་ཐ་སྙད་ཁས་ལེན་ཚུལ་གྱི་ཁྱད་པར་གཉིས། དང་པོ་ནི། ཆོས་ཅན་མྱུ་གུ་ཚད་མས་གྲུབ་པའི་སྟེང་དུ་བདག་སྐྱེ་མེད་པར་དམ་བཅས་ནས། དེའི་སྒྲུབ་བྱེད་དུ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་གཏན་ཚིགས་བཀོད་ནས་ཚུལ་གསུམ་ཚང་བར་འདོད་པ་ནི་སློབ་དཔོན་ལེགས་ལྡན་བྱེད་ཀྱི་ལུགས་དང༌། དེ་བཀག་ནས་མྱུ་གུ་སོགས་དངོས་པོ་གང་ལ་ཕ་རོལ་པོས་བདེན་འཛིན་ཞུགས་པ་གཙོ་ཆེ་བའི་ཆོས་ཅན་དེའི་སྟེང་དུ་བདག་ ༼༡༣༨༽ སྐྱེ་སོགས་མེད་པར་དམ་བཅས་ནས་དེ་ཐལ་འགྱུར་གྱི་རིགས་པ་འབའ་ཞིག་གིས་བསྒྲུབ་སྟེ་ཚུལ་གསུམ་ཚང་མི་དགོས་པར་འདོད་པ་ནི་སློབ་དཔོན་སངས་རྒྱས་བསྐྱངས་ལ་སོགས་པའི་ལུགས་ཡིན་ཏེ། དེ་གཉིས་ཀླུ་སྒྲུབ་ཀྱི་དངོས་སློབ་རྩ་ཤེ་སོགས་ལ་ཤིན་ཏུ་མཁས་པར་མཚུངས་ཀྱང༌། སློབ་དཔོན་ལེགས་ལྡན་བྱེད་ཀྱིས་རྩ་ཤེའི་འགྲེལ་པ་ཤེས་རབ་སྒྲོན་མེ་བརྩམས་ཏེ། རབ་བྱེད་ཉི་ཤུ་རྩ་བདུན་གྱི་དོན་རྣམས་རང་རྒྱུད་ཀྱི་རིགས་པས་གཏན་ལ་ཕབ་ཅིང་བཀྲལ་བས་རང་རྒྱུད་པ་ཞེས་དང༌། སངས་རྒྱས་བསྐྱངས་ཀྱིས་རྩ་ཤེའི་འགྲེལ་པ་བུདྡྷ་པ་ལི་ཏ་མཛད་དེ་རབ་བྱེད་ཉི་ཤུ་རྩ་བདུན་གྱི་དོན་རྣམས་ཐལ་འགྱུར་གྱི་རིགས་པས་གཏན་ལ་ཕབ་ཅིང་བཀྲལ་བས་དབུ་མ་ཐལ་འགྱུར་བ་ཞེས་པའི་སྲོལ་སོ་སོར་བྱུང་བས་སོ། །དེང་སང་ཁ་ཅིག་དབུ་མའི་སྐབས་འདིར་རང་རྒྱུད་ཀྱི་གཏན་ཚིགས་ཁས་ལེན་པ་ལ་རང་རྒྱུད་པ་དང༌། དེ་ཁས་མི་ལེན་པར་ཐལ་འགྱུར་གྱི་གཏན་ཚིག་འབའ་ཞིག་ཁས་ལེན་པ་ལ་ཐལ་འགྱུར་ཞེས་ཟེར་བ་མི་འཐད་དེ། དབུ་མ་ཐལ་འགྱུར་བས་ཀྱང་རང་རྒྱུད་ཀྱི་གཏན་ཚིགས་ཁས་ལེན་པའི་ཕྱིར་ཏེ། ཤེར་ཕྱིན་གྱི་མདོ་ལས་གསུངས་པའི་སྦྱོར་མཐོང་སྒོམ་གསུམ་ལ་གནས་པའི་བྱང་སེམས་ཕྱིར་མི་ལྡོག་ཏུ་སྒྲུབ་པའི་གཏན་ཚིགས་རྣམས་དང༌།

མདོ་སྡེ་ས་བཅུ་པ་ལས། དུ་བ་ལས་ནི་མེ་ཤེས་དང༌། །ཆུ་སྐྱར་ལས་ནི་ཆུ་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ ༼༡༣༩༽ ནི་མཚན་མ་དག་ལས་ཤེས། །ཞེས་གསུངས་པའི་གཏན་ཚིགས་རྣམས་ཐལ་འགྱུར་བས་ཀྱང་ཚུལ་གསུམ་ཚང་བའི་རང་རྒྱུད་ཀྱི་གཏན་ཚིགས་ཁོ་ན་འདོད་དགོས་པའི་ཕྱིར་དང༌། འཇུག་པ་ལས་ཀྱང༌། རང་ཤ་སྟེར་ལའང་གུས་པར་བྱས་པ་ཡིས། །སྣང་དུ་མི་རུང་དཔོག་པའི་རྒྱུར་ཡང་འགྱུར། །ཞེས་རང་རྒྱུད་ཀྱི་གཏན་ཚིགས་གསལ་བར་བཤད་པའི་ཕྱིར། དེས་ན་སྟོང་ཉིད་སྒྲུབ་བྱེད་ཀྱི་རང་རྒྱུད་ཀྱི་གཏན་ཚིག་ཁས་ལེན་པ་ནི་དབུ་མ་རང་རྒྱུད་པ་དང༌། དེ་ཁས་མི་ལེན་པར་ཐལ་འགྱུར་འབའ་ཞིག་གི་སྒོ་ནས་སྟོང་ཉིད་སྒྲུབ་པ་ནི་དབུ་མ་ཐལ་འགྱུར་བ་ཡིན་ཞིང༌། རང་རྒྱུད་དང་ཐལ་འགྱུར་གྱི་རྟགས་ཀྱི་གོ་དོན་ཡང༌། རྩོད་གཞི་དང་གཏན་ཚིགས་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཚུལ་གསུམ་ཚང་བ་ནི་རང་རྒྱུད་ཀྱི་གཏན་ཚིགས་དང༌། རྩོད་གཞི་དང་གཏན་ཚིགས་གཙོ་བོར་ཕ་རོལ་པོས་ཁས་བླངས་པ་བཀོད་ནས་ཕྱིར་རྒོལ་ལ་ཁས་བླངས་ནང་འགལ་སོགས་སྟོན་པའི་གཏན་ཚིགས་ནི་ཐལ་འགྱུར་གྱི་གཏན་ཚིགས་ཡིན་པར་ཤེས་པར་བྱའོ། །ཐལ་འགྱུར་བས་སྟོང་ཉིད་སྒྲུབ་བྱེད་ལ་རང་རྒྱུད་ཀྱི་གཏན་ཚིགས་ཁས་མི་ལེན་པའི་ཤེས་བྱེད་ནི་མྱུ་གུ་བདེན་མེད་དུ་སྒྲུབ་པའི་ཚེ་མྱུ་གུ་ཚད་མས་མ་གྲུབ་པར་འདོད་པའི་གནད་ཀྱིས་ཡིན་ཏེ། མྱུ་གུ་བདེན་མེད་དུ་སྒྲུབ་པའི་ཚེ་རང་རྒྱུད་ཀྱི་གཏན་ཚིགས་ཁས་བླངས་ན་ཚུལ་གསུམ་ཚང་དགོས་ལ། དེ་ཚང་ན་ ༼༡༤༠༽ ཆོས་ཅན་མྱུ་གུ་ཚད་མས་གྲུབ་དགོས་པ་ལས་དེ་མ་གྲུབ་པའི་ཕྱིར་ཏེ། མྱུ་གུའི་གནས་ལུགས་ལ་དཔྱོད་པའི་ཚེ་མྱུ་གུ་ཚད་མས་མ་གྲུབ་པའི་ཕྱིར་ཏེ། མྱུ་གུ་རིགས་པས་དཔྱོད་བཟོད་དུ་མ་གྲུབ་པའི་ཕྱིར། རང་རྒྱུད་པས་ནི་དེའི་ཚེ་མྱུ་གུ་ཚད་མས་མ་གྲུབ་པར་འདོད་དེ། ཆོས་ཅན་དང་གཏན་ཚིགས་སོགས་རྒོལ་ཕྱིར་རྒོལ་གྱི་མཐུན་སྣང་དུ་གྲུབ་པ་བཀོད་ནས།

ཕྱིར་རྒོལ་ལ་རྗེས་དཔག་བསྐྱེད་ཚུལ་ཚད་མ་སྨྲ་བའི་རྟོག་གེ་བའི་ལུགས་དང་འདྲ་བས། ལེགས་ལྡན་བྱེད་འདི་ལ་མདོ་སྡེ་སྤྱོད་པའི་དབུ་མ་པ་ཞེས་ཀྱང་ཟེར་བས་སོ། །དེ་སྐད་དུ་ཀུན་མཁྱེན་བླ་མའི་ཐེག་མཆོག་གནད་ཀྱི་ཟླ་ཟེར་ལས། གནས་ལུགས་དཔྱོད་ཚེ་དཔྱད་བྱའི་ཆོས་ཅན་ནི། །སྣང་དང་མི་སྣང་འདོད་པའི་བྱེ་བྲག་གིས། །ཐལ་རང་གཉིས་ཀྱི་ཁྱད་པར་བྱུང་བ་ལ། །ཞེས་གསུངས་པའི་ཕྱིར། འོ་ན་ཐལ་འགྱུར་བ་གཞིར་བཞག་ལ། སྟོང་ཉིད་སྒྲུབ་བྱེད་ཀྱི་རྩོད་གཞིའི་ཆོས་ཅན་ཡིན་ན། ཚད་མས་མ་གྲུབ་པས་ཁྱབ་བམ་ཞེ་ན། སྤྱིར་ཚད་མས་མ་གྲུབ་པས་མ་ཁྱབ་སྟེ། མྱུ་གུ་ལྟ་བུ་གཅིག་ལ་མཚོན་ན། ཕྱིར་རྒོལ་ལ་རིགས་པ་སྟོན་པའི་ཐོག་མར་ཆོས་ཅན་མྱུ་གུ་སྣང་ཙམ་ཞིག་སྔ་རྒོལ་གྱིས་ཀྱང་ཐ་སྙད་དུ་ཁས་ལེན་པའི་ཕྱིར་ཏེ། རྩ་ཤེ་ལས། ཐ་སྙད་ལ་ནི་མ་བརྟེན་པར། །དམ་པའི་དོན་ནི་སྟོན་མི་ནུས། །ཞེས་གསུངས་པའི་ཕྱིར། ཕྱིར་རྒོལ་ལ་རིགས་པ་སྟོན་པའི་སྐབས་སུ། སྔ་རྒོལ་མྱུ་གུའི་གནས་ལུགས་ལ་ཞུགས་ཟིན་པས་མྱུ་གུ་ཁས་མི་ ༼༡༤༡༽ ལེན་ཏེ། མྱུ་གུའི་གནས་ལུགས་ལ་ཞུགས་པའི་བློ་ངོར་མྱུ་གུ་མི་སྣང་བའི་ཕྱིར། འོན་ཀྱང་སྐབས་དེར་ཕྱིར་རྒོལ་གྱིས་མྱུ་གུ་ཁས་ལེན་ཏེ། མྱུ་གུའི་གནས་ཚུལ་མ་རྟོགས་པའི་ཕྱིར། མཐར་རིགས་པས་དཔྱད་པ་ལ་བརྟེན་ནས་མྱུ་གུ་བདེན་མེད་དུ་རྟོགས་པའི་ངེས་ཤེས་ནམ་སྐྱེས་པ་ན་ཕྱིར་རྒོལ་གྱི་བློ་ངོར་ཡང་མྱུ་གུ་མི་སྣང་སྟེ། མྱུ་གུའི་གནས་ཚུལ་ལ་ཞུགས་པའི་ཕྱིར། ཚུལ་འདི་སྒྲུབ་བྱེད་དུ་བྱས་ནས་དེང་སང་རང་ཕྱོགས་པ་ཁ་ཅིག དབུ་མའི་གཏན་ཚིགས་ཀྱི་རྩོད་གཞིའི་ཆོས་ཅན་ཡིན་ན། སྤྱིར་ཐ་སྙད་དུ་ཚད་མས་གྲུབ་པས་ཁྱབ། རང་རང་གི་གནས་ལུགས་ལ་ཞུགས་པའི་ཚེ་ཚད་མས་མ་གྲུབ་པས་ཁྱབ་པ་ཀུན་མཁྱེན་ཆེན་པོའི་དགོངས་པ་ཡིན་ཟེར་བ་ཡང་ཅུང་ཟད་མི་འཐད་དེ། འོ་ན་ཁྱད་པར་ལྔ་ལྡན་གྱི་ཀུན་བཏགས་ཀྱི་བདག་ཆོས་ཅན། ཐ་སྙད་དུ་ཚད་མས་གྲུབ་པར་ཐལ།

དབུ་མའི་གཏན་ཚིགས་ཀྱི་རྩོད་གཞིའི་ཆོས་ཅན་ཡིན་པའི་ཕྱིར་ཏེ། གང་ཟག་གི་བདག་འགོག་པར་བྱེད་པའི་དབུ་མའི་གཏན་ཚིགས་ཀྱི་རྩོད་གཞིའི་ཆོས་ཅན་ཡིན་པའི་ཕྱིར། མ་གྲུབ་ན། དེར་ཐལ། དེ་རྩོད་གཞིའི་ཆོས་ཅན་དུ་བྱས་ནས་བདག་འགོག་ཚུལ་གྱི་དབུ་མའི་རིགས་པ་གཅིག་ཡོད་པའི་ཕྱིར་ཏེ། འཇུག་པ་ལས། ཟ་པོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། །དེའི་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་འགྱུར། །མོ་གཤམ་བུ་ལྟར་ ༼༡༤༢༽ སྐྱེ་བ་དང་བྲལ་ཕྱིར། །དེ་ལྟར་གྱུར་པའི་བདག་ནི་ཡོད་མིན་ཞིང༌། །འདི་ནི་ངར་འཛིན་རྟེན་དུའང་མི་རིགས་ལ། །འདི་ནི་ཀུན་རྫོབ་ཏུ་ཡང་ཡོད་མི་འདོད། །གང་ཕྱིར་བསྟན་བཅོས་བསྟན་བཅོས་ལས་དེའི་ཁྱད། །མུ་སྟེགས་རྣམས་ཀྱིས་གང་བསྟེན་དེ་ཀུན་ལ། །རང་གྲགས་མ་སྐྱེས་གཏན་ཚིགས་ཀྱིས་གནོད་པ། །ཞེས་གསུངས་པ་དེ་ལ་འཆད་ཚུལ་གཅིག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ཡོད་པར་ཐལ། ཐ་སྙད་དུ་ཚད་མས་གྲུབ་པའི་ཕྱིར། དེ་བཞིན་དུ་ཐལ་འགྱུར་བ་གཞིར་བཞག་ལ། དབུ་མའི་གཏན་ཚིགས་ཀྱི་རྩོད་གཞིའི་ཆོས་ཅན་ཡིན་ན། ཕྱིར་རྒོལ་གྱི་ལོག་རྟོག་གང་ལ་ཞུགས་པའི་གཞི་ཡིན་པས་ཁྱབ་ཟེར་བ་ནི་མི་འཐད་དེ། ཕ་རོལ་པོས་བུམ་པ་ཙམ་བདེན་གྲུབ་ཏུ་ཁས་བླངས་པ་ལ། སྣང་བའི་དངོས་པོ་སྤྱི་ཙམ་པ་ཆོས་ཅན་དུ་བཟུང་ནས་བདེན་མེད་དུ་སྒྲུབ་པ་ཡོད་པའི་ཕྱིར་ཏེ། བུམ་པ་ཙམ་བདེན་གྲུབ་ཏུ་ཁས་བླངས་པའི་རྒོལ་བའི་ངོར་རྟེན་འབྲེལ་གྱི་རྟགས་ལས་སྣང་བའི་དངོས་པོ་སྤྱི་ཙམ་པ་བདེན་མེད་དུ་བསྒྲུབས་པས་བུམ་པ་ལ་བདེན་འཛིན་རང་ཤུགས་ཀྱིས་ཁེགས་པར་འགྱུར་བའི་ཕྱིར། དེས་ན་ཆོས་ཅན་དང་གཏན་ཚིགས་གཞན་ལ་གྲགས་ཡིན་པ་གཙོ་ཆེ་བའི་དབང་དུ་བྱས་ཀྱི། ཁྱབ་མཐའ་མི་འཛིན་པ་ནི་གནད་ཀྱི་དོན་ནོ། །དེར་མ་ཟད་དབུ་མའི་གཏན་ཚིགས་རྣམས་ལ་རང་དོན་སྐབས་ཀྱི་རྟགས་ཡང་དག་མང་དུ་ཡོད་པས།

དེ་དག་ལ་ཆོས་ཅན་དང་གཏན་ཚིགས་ཕྱིར་རྒོལ་གྱི་ཁས་ ༼༡༤༣༽ ལེན་མི་ལེན་གྱི་ཐ་སྙད་བྱར་མེད་དེ། སྔ་རྒོལ་དང་ཕྱིར་རྒོལ་གྱི་རྣམ་གཞག་ནི་གཞན་དོན་སྐབས་ཀྱི་གཏན་ཚིགས་ཁོ་ནའི་དབང་དུ་བྱས་པ་ཡིན་པའི་ཕྱིར་ཏེ། རྒྱུ་མཚན་དེས་ན། གཅིག་དུ་བྲལ་ལ་སོགས་པའི་རྟགས་ཆེན་ལྔ་ལ་ཡང་རང་དོན་སྐབས་དང་གཞན་དོན་སྐབས་ཀྱི་གཏན་ཚིགས་གཉིས་གཉིས་ཡོད་ཅིང༌། གཞན་དོན་སྐབས་སུ་ལྔ་པོ་དེ་རང་རྒྱུད་པས་རང་རྒྱུད་ཀྱི་གཏན་ཚིགས་སུ་འདོད་ཅིང༌། ཐལ་འགྱུར་བས་ཐལ་འགྱུར་གྱི་གཏན་ཚིགས་སུ་འདོད་པ་ནི་ཐལ་རང་གི་ཁྱད་པར་ཡིན་ནོ། །འོན་ཀྱང་ཐལ་འགྱུར་བས་གཞལ་ན་རང་རྒྱུད་པའི་ལུགས་ཀྱི་དབུ་མའི་རྟགས་ཆེན་ལྔ་པོ་གང་རུང་ཡིན་ན། དབུ་མའི་གཏན་ཚིགས་མ་ཡིན་པས་ཁྱབ་སྟེ། རང་རྒྱུད་པའི་རྟགས་ཆེན་ལྔ་པོ་གང་རུང་ཡིན་ན། རང་རང་གི་རྩོད་གཞིའི་གནས་ལུགས་ལ་དཔྱོད་པའི་གཏན་ཚིགས་མ་ཡིན་པས་ཁྱབ་པའི་ཕྱིར་ཏེ། རང་རྒྱུད་པའི་ལུགས་ཀྱི་རྟགས་ཆེན་ལྔ་པོ་གང་རུང་ཡིན་ན། རང་རང་གི་རྩོད་གཞི་ཚད་མས་གྲུབ་པ་དང་བཅས་པའི་གཏན་ཚིགས་ཡིན་པས་ཁྱབ་པའི་ཕྱིར། གཉིས་པ་ཐ་སྙད་ཁས་ལེན་ཚུལ་གྱི་ཁྱད་པར་ལ་དངོས་དང༌། མཐའ་དཔྱད་པ་གཉིས། དང་པོ་ནི། ཐ་སྙད་དུ་གཞན་སྐྱེ་ཁས་མི་ལེན་པ་དང་ལེན་པ། ཀུན་རྫོབ་བདེན་པ་དང་མི་བསླུ་བའི་གཞི་ཐུན་མི་འདོད་པ་དང་འདོད་པ། མི་བསླུ་བའི་ཤེས་པ་ཚད་མའི་མཚན་ཉིད་དུ་མི་འདོད་པ་དང་འདོད་པ། ཚད་མ་བཞིར་གྲངས་ ༼༡༤༤༽ ངེས་པར་འདོད་པ་དང༌། མངོན་རྗེས་གཉིས་ཁོ་ནར་འདོད་པ། ཡང་ལོག་གི་ཁྱད་པར་ཡུལ་ཡུལ་ཅན་གཉིས་ཀ་ལ་འབྱེད་པ་དང༌། ཡུལ་ཁོ་ན་ལ་འབྱེད་པའི་ཁྱད་པར་རྣམས་ནི་གཞིའི་སྐབས་ཀྱི་ཁྱད་པར་རོ། །དེ་ཡང་སྔ་མ་སྔ་མ་ཐལ་འགྱུར་བའི་ལུགས་དང༌། ཕྱི་མ་ཕྱི་མ་རང་རྒྱུད་ཀྱི་ལུགས་ཡིན་ནོ། །ལམ་གྱི་ཁྱད་པར་ལ། ཉན་རང་གིས་ཆོས་ཀྱི་བདག་མེད་རྟོགས་པ་དང༌། འཕགས་པའི་མཉམ་གཞག་སྣང་མེད་དུ་འདོད་པ་ནི་ཐལ་འགྱུར་བའི་ལུགས་དང༌།

དེ་ལས་ལྡོག་པ་རང་རྒྱུད་པའི་ལུགས་སོ། །འབྲས་བུའི་ཁྱད་པར་ལ། སངས་རྒྱས་ཀྱི་སར་མཉམ་རྗེས་ཐ་དད་དུ་མེད་པར་འདོད་པ་ཐལ་འགྱུར་བའི་ལུགས་དང༌། ཐ་དད་དུ་ཡོད་པར་འདོད་པ་རང་རྒྱུད་པའི་ལུགས་སོ། །གཉིས་པ་མཐའ་དཔྱད་པ་ལ། དགག་བཞག་གཉིས་ལས། དང་པོ་ནི། ཁ་ཅིག་ན་རེ། གཞན་སྐྱེ་ཁས་ལེན་གྱི་གང་ཟག་ཡིན་ན། རང་བཞིན་གྱི་སྐྱེ་བ་ཁས་ལེན་གྱི་གང་ཟག་ཡིན་པས་ཁྱབ། དབུ་མ་ཐལ་འགྱུར་བ་ཡིན་ན། ཐ་སྙད་དུ་མི་བསླུ་བ་ཁས་མི་ལེན་པས་ཁྱབ། ཚད་མ་ཡིན་ན་མི་བསླུ་བའི་ཤེས་པ་ཡིན་པས་ཁྱབ། ཚད་མ་བཞི་པོ་གང་རུང་ཡིན་ན་ཚད་མ་ཡིན་པས་ཁྱབ། ཅེས་ཟེར་བ་རྣམས་མི་འཐད་དེ། དམ་བཅའ་དང་པོ་དེ་ལ། སློབ་དཔོན་ལེགས་ལྡན་བྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཐ་སྙད་དུ་གཞན་སྐྱེ་ཁས་ལེན་གྱི་གང་ཟག་ཡིན་པའི་ ༼༡༤༥༽ ཕྱིར་ཏེ། དབུ་མ་རང་རྒྱུད་པ་ཡིན་པའི་ཕྱིར། ཁྱབ་སྟེ། ཐ་སྙད་དུ་གཞན་སྐྱེ་ཁས་ལེན་པ་དེ་རང་རྒྱུད་པའི་གྲུབ་མཐའ་ཡིན་པའི་ཕྱིར། རྩ་བར་འདོད་ན། བདེན་སྐྱེ་ཁས་ལེན་དུ་ཐལ། འདོད་པའི་ཕྱིར། འདོད་ན། བདེན་གྲུབ་ཁས་ལེན་དུ་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། དབུ་མ་པ་ཡིན་པའི་ཕྱིར། དམ་བཅའ་གཉིས་པ་ལ། སློབ་དཔོན་ཟླ་གྲགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྩ་ཤེའི་དགོངས་པ་ཐལ་འགྱུར་དུ་འགྲེལ་བའི་དབུ་མ་པ་ཡིན་པའི་ཕྱིར་ཏེ། སློབ་དཔོན་སངས་རྒྱས་བསྐྱངས་ཀྱི་རྗེས་འབྲངས་སུ་གྱུར་པའི་དབུ་མ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཐ་སྙད་དུ་མི་བསླུ་བ་ཁས་ལེན་པར་ཐལ། ཐ་སྙད་དུ་བདེན་པ་ཁས་ལེན་གྱི་གང་ཟག་ཡིན་པའི་ཕྱིར། མ་གྲུབ་ན། དེར་ཐལ། འཇུག་པ་ལས། ཐ་སྙད་བདེན་པ་ཐབས་སུ་གྱུར་པ་དང༌། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་གསུངས་པའི་ཕྱིར། དམ་བཅའ་གསུམ་པ་ལ། ཉན་ཐོས་ཀྱི་མཐོང་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཁོ་ན་ཉིད་མངོན་སུམ་དུ་མཐོང་བའི་མཁྱེན་པ་ཡིན་པའི་ཕྱིར་ཏེ།

མཐོང་བ་ཡང་དག་པ་ཡིན་པའི་ཕྱིར། འཕགས་པའི་མཉམ་གཞག་ཡེ་ཤེས་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མི་བསླུ་བ་ཡིན་པར་ཐལ། འདོད་པའི་ཕྱིར། འདོད་ ༼༡༤༦༽ ན། མ་ཡིན་པར་ཐལ། བསླུ་ཆོས་ཡིན་པའི་ཕྱིར་ཏེ། ཀུན་རྫོབ་བདེན་པ་ཡིན་པའི་ཕྱིར་ཏེ། ལམ་བདེན་ཡིན་པའི་ཕྱིར་ཏེ། མཐོང་ལམ་ཡིན་པའི་ཕྱིར། སྔ་མ་དེ་ལ་ཁྱབ་པ་ཡོད་དེ། འཇུག་པ་རང་འགྲེལ་ལས། ལམ་གྱི་བདེན་པ་ནི་ཀུན་རྫོབ་བདེན་པའི་ཁོངས་སུ་གཏོགས་སོ་ཞེས་གསུངས་པ་འཐད་པའི་ཕྱིར། དམ་བཅའ་བཞི་པ་ལ། གཅིག་དུ་བྲལ་སོགས་ཀྱི་རྟགས་ལས་སྣང་བ་བདེན་མེད་དུ་རྟོགས་པའི་རིགས་ཤེས་ཚད་མ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྗེས་སུ་དཔག་པའི་ཚད་མ་ཡིན་པའི་ཕྱིར་ཏེ། གཅིག་དུ་བྲལ་སོགས་ཀྱི་རྟགས་ལས་སྣང་བ་བདེན་མེད་དུ་རྟོགས་པའི་རྗེས་སུ་དཔག་པའི་ཚད་མ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། །རྩ་བར་འདོད་ན། མཐོང་བ་ཡང་དག་པ་ཡིན་པར་ཐལ། འདོད་པའི་ཕྱིར། འདོད་ན། འཕགས་པའི་མཉམ་གཞག་ཡེ་ཤེས་སུ་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། རྟགས་ལ་བརྟེན་པའི་བློ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་རང་ལུགས་ནི། རང་རྒྱུད་པས་ཐ་སྙད་དུ་གཞན་སྐྱེ་ཁས་ལེན་པ་ནི་དངོས་སྨྲ་བ་དང་འདྲ་ལ། འོན་ཀྱང་དོན་དམ་དུ་གཞན་སྐྱེ་འགོག་ཅིང༌། བདག་སྐྱེ་སོགས་དགག་བྱའི་རིགས་ཐམས་ཅད་ལ་དོན་དམ་གྱི་ཁྱད་པར་སྦྱོར་བས། ལུགས་འདིར་རིགས་པའི་གནད་མི་ཟབ་པ་ཡིན་ནོ། །ཐལ་འགྱུར་བས་ནི། དོན་དམ་དུ་བདག་སྐྱེ་དང་གཞན་སྐྱེ་འགོག་པའི་རིགས་པ་དེ་གས་ཐ་སྙད་དུ་ཡང་ 

༼༡༤༧༽ བདག་སྐྱེ་དང་གཞན་སྐྱེ་འགོག་ནུས་པས། དངོས་སྨྲ་བ་དག་དངོས་པོ་རང་བཞིན་གྱི་སྐྱེ་བའི་ཤེས་བྱེད་དེ་གང་གིས་ཀྱང་འགྲུབ་པར་མི་འགྱུར་རོ། །ཞེས་བཤད་པ་ཡིན་ཏེ། འཇུག་པ་ལས། དེ་ཉིད་སྐབས་སུ་རིགས་པ་གང་ཞིག་གིས། །བདག་དང་གཞན་ལས་སྐྱེ་བ་རིགས་མིན་པའི། །རིགས་དེ་ཐ་སྙད་དུ་ཡང་རིགས་མིན་པས། །ཁྱོད་ཀྱི་སྐྱེ་བ་གང་གིས་ཡིན་པར་འགྱུར། །ཞེས་གསུངས་པའི་ཕྱིར། ཀུན་རྫོབ་བདེན་པ་དང་མི་བསླུ་བའི་གཞི་མཐུན་མེད་པའི་ཤེས་བྱེད་ནི། ཀུན་རྫོབ་བདེན་པ་ཡིན་ན་རྫུན་པ་ཡིན་པས་ཁྱབ། བསླུ་བའི་ཆོས་ཅན་ཡིན་པས་ཁྱབ་པའི་གནད་ཀྱིས་ཡིན་ཏེ། རྩ་ཤེ་ལས། འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་རྫུན་པ་ཡིན། །ཞེས་དང༌། འཇུག་པ་རང་འགྲེལ་ལས། ཀུན་རྫོབ་ཀྱི་བདེན་པ་ནི་བསླུ་བར་བྱེད་པ་ཉིད་ཀྱི་ཕྱིར་དོན་དམ་པའི་བདེན་པ་ནི་མ་ཡིན་ནོ། །ཞེས་གསུངས་པའི་ཕྱིར་རོ། །དེས་ན་མི་བསླུ་བའི་ཆོས་ཅན་དང་མི་བསླུ་བ་དང༌། བདེན་པ་དང་དོན་དམ་བདེན་པ་རྣམས་དོན་གཅིག་ཅིང༌། མཚན་གཞི་ནི། རང་བཞིན་གྱི་མྱང་འདས་སྟོང་ཉིད་ཐམས་ཅད་ཡིན་ཏེ། མདོ་ལས། བདེན་པ་དམ་པ་ནི་གཅིག་ཁོ་ན་སྟེ། མི་བསླུ་བའི་ཆོས་ཅན་གྱི་མྱ་ངན་ལས་འདས་པའོ། །ཞེས་དང༌། རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པུ། །རྒྱལ་བ་ཉིད་ཀྱིས་གང་གསུངས་པ། །ཞེས་དང༌། དེའི་འགྲེལ་པ་ཟླ་བས་ ༼༡༤༨༽ མཛད་པ་ལས། གང་ཞིག་བདེན་པ་དེ་ནི་མི་བསླུ་བའི་ཆོས་ཅན་ཡིན་ཏེ། དཔེར་ན། མྱ་ངན་ལས་འདས་པ་བཞིན་ནོ། །ཞེས་གསུངས་པའི་ཕྱིར། རྒྱུ་མཚན་དེ་དག་གི་ཕྱིར་ན། ཐལ་འགྱུར་བས་ཐ་སྙད་བདེན་པའམ་ཀུན་རྫོབ་བདེན་པ་དང་མི་བསླུ་བའི་གཞི་མཐུན་མི་འདོད་ལ། རང་རྒྱུད་པ་ནི་ཚད་མ་སྨྲ་བའི་རྟོག་གེའི་འདྲེས་ཤོར་ནས་ཐ་སྙད་བདེན་པ་དང་མི་བསླུ་བའི་གཞི་མཐུན་འདོད་པ་ཐལ་རང་གི་ཁྱད་པར་ཡིན་ཏེ། འཇམ་དབྱངས་ས་སྐྱ་པཎ་ཆེན་གྱིས། དབུ་ཚད་གྲུབ་མཐའི་རྣམ་དབྱེ་ནི། །གུས་པས་ཁྱོད་ལ་ཞུ་འོ་སྐད། །འདི་དོན་སྨྲ་བ་མང་ན་ཡང༌། །འཇམ་པའི་དབྱངས་ཀྱིས་རྗེས་བཟུང་བས། །དོན་བཞིན་རྟོགས་པ་ཁོ་བོ་ཙམ། །ཐ་སྙད་དུ་ནི་མི་བསླུ་བ། །འདོད་པ་དེ་ནི་ཚད་མའི་ལུགས། །རང་རྒྱུད་དེ་དང་ཆ་མཐུན་ལ། །ཐལ་འགྱུར་བ་དག་ཐ་སྙད་དུ། །བདེན་པ་མི་འདོད་མདོར་བསྡུས་པའོ། །ཞེས་གསུངས་པའི་ཕྱིར།

མི་བསླུ་བའི་ཤེས་པ་ཚད་མའི་མཚན་ཉིད་དུ་མི་འཇོག་པ་ནི་ལུགས་འདི་ལ་མི་བསླུ་བའི་ཤེས་པ་མེད་པ་ཡིན་ཏེ། ཤེས་པ་ཡིན་ན། མི་བསླུ་བ་མ་ཡིན་པས་ཁྱབ་པའི་ཕྱིར་ཏེ། ཤེས་པ་ཡིན་ན། ཀུན་རྫོབ་བདེན་པ་ཡིན་པས་ཁྱབ་པའི་ཕྱིར། འོ་ན་རྣམ་མཁྱེན་ཡང་ཀུན་རྫོབ་བདེན་པ་དང་བསླུ་ཆོས་སུ་འགྱུར་རོ་ཞེ་ན། འདོད་པ་ཡིན་ཏེ། ལམ་བདེན་ཡིན་པའི་ཕྱིར། འོ་ན་མི་བསླུ་བ་ཅི་ཞེ་ན། འགོག་བདེན་ལ་སོགས་པའི་དོན་དམ་བདེན་པ་རྣམས་མི་བསླུ་བ་ཡིན་ཏེ། དེ་རྣམས་བདེན་པ་ཡིན་པའི་ཕྱིར། དེ་སྐད་དུ་འཇུག་ ༼༡༤༩༽ པ་རང་འགྲེལ་ལས། སྡུག་བསྔལ་དང་ཀུན་འབྱུང་དང་ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། །འགོག་པའི་བདེན་པ་ནི་དོན་དམ་པའི་རང་གི་ངོ་བོ་ཞེས་གསུངས་སོ། །དེས་ན་དེ་ཁོ་ན་ཉིད་མངོན་སུམ་དུ་མཐོང་བའི་མཉམ་གཞག་ཡེ་ཤེས་དེ་དབུ་མ་རང་ལུགས་ཀྱི་ཚད་མའི་མཚན་ཉིད་ཡིན་ཏེ། དེ་ཁོ་ན་ཉིད་མངོན་སུམ་དུ་མཐོང་མ་མཐོང་ལ་བརྟེན་ནས་ཚད་མ་ཡིན་མིན་དུ་བཞག་པའི་ཕྱིར་ཏེ། འཇུག་པ་ལས། གལ་ཏེ་འཇིག་རྟེན་ཚད་མ་ཡིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱིས། །ཅི་དགོས་འཕགས་པའི་ལམ་གྱིས་ཅི་ཞིག་བྱ། །བླུན་པོ་ཚད་མར་རིགས་པའང་མ་ཡིན་ནོ། །ཞེས་གསུངས་པའི་ཕྱིར། ཚད་མ་དེ་ལ་སྒྲའི་བརྗོད་རིགས་ཀྱི་སྒོ་ནས་དབྱེ་ན། ཀུན་རྫོབ་སྒྲུབ་བྱེད་ཀྱི་ཚད་མ་དང༌། དོན་དམ་སྒྲུབ་བྱེད་ཀྱི་ཚད་མ་གཉིས་ལས། དང་པོ་དེ་དང་ཐ་སྙད་པའི་ཚད་མ་དང༌། འཇིག་རྟེན་ཐ་སྙད་ལ་གྲགས་པའི་ཚད་མ་རྣམས་དོན་གཅིག དེ་ལ་ཕྱེ་ན་མངོན་སུམ་ཚད་མ་སོགས་བཞིར་ཡོད་པ་ཡིན་ཏེ། དབུ་མ་ཚིགས་གསལ་ལས། དེའི་ཕྱིར་ཚད་མ་བཞི་ལས། འཇིག་རྟེན་གྱི་དོན་རྟོགས་པར་རྣམ་པར་འཇོག་པ་ཡིན་ནོ། །ཞེས་གསུངས་པའི་ཕྱིར། དེ་ཡང་མངོན་སུམ་ཚད་མ་ནི། ཚུར་མཐོང་གི་རྒྱུད་ཀྱི་གཟུགས་འཛིན་མངོན་སུམ་དང༌། སྒྲ་འཛིན་མངོན་སུམ་ལ་སོགས་པ་ལྟ་བུའོ། །རྗེས་དཔག་ཚད་མ་ནི།

དུ་བའི་རྟགས་ལས་དུ་ལྡན་ལ་ལ་མེ་ ༼༡༥༠༽ ཡོད་པར་རྟོགས་པའི་རྗེས་དཔག་ལྟ་བུའོ། །དཔེ་ཉེར་འཇལ་གྱི་ཚད་མ་ནི། བ་མེན་དཔེར་བྱས་ནས་བ་གླང་ཡང་བ་མེན་དང་འདྲ་བར་རྟོགས་པའི་བློ་ལྟ་བུའོ། །ལུང་ཚད་མ་ནི། ལས་འབྲས་ཀྱི་རྣམ་གཞག་སྟོན་པའི་ལུང་ལ་བརྟེན་ནས་ལས་རྒྱུ་འབྲས་ཐ་སྙད་དུ་བདེན་པར་རྟོགས་པའི་བློ་ལྟ་བུའོ། །ཀུན་རྫོབ་སྒྲུབ་བྱེད་ཀྱི་ཚད་མ་དེ་དག་ནི། ཀུན་རྫོབ་འཇལ་བ་ལ་ལྟོས་ནས་ཚད་མ་ཡིན་ཀྱང་སྤྱིར་ཚད་མ་མ་ཡིན་ཏེ། དེ་ཁོ་ན་ཉིད་མངོན་སུམ་དུ་མ་མཐོང་བའི་ཕྱིར། དེ་སྐད་དུ་མདོ་ལས། མིག་དང་རྣ་དང་སྣ་ཡང་ཚད་མ་མིན། །ལྕེ་དང་ལུས་དང་ཡིད་ཀྱང་ཚད་མ་མིན། །གལ་ཏེ་དབང་པོ་འདི་དག་ཚད་ཡིན་ན། །འཕགས་པའི་ལམ་གྱིས་སུ་ལ་ཅི་ཞིག་བྱ། །ཞེས་དང༌། འཇུག་པ་ལས། གལ་ཏེ་འཇིག་རྟེན་ཚད་མ་ཡིན་ན་ནི། །ཞེས་སོགས་གསུངས་སོ། །མདོའི་ལུང་དེས་ནི་སོ་སོ་སྐྱེ་བོའི་གནས་སྐབས་ཀྱི་མིག་སོགས་དབང་པོ་དྲུག་པོ་གང་རུང་ཡིན་ན། ཚད་མ་མ་ཡིན་པས་ཁྱབ་པ་གསལ་བར་བསྟན་ཏོ། །དོན་དམ་སྒྲུབ་བྱེད་ཀྱི་ཚད་མ་ལ་ཡང་མངོན་སུམ་ཚད་མ་སོགས་བཞི་ལས། དང་པོ་ནི། འཕགས་པའི་མཉམ་གཞག་ཡེ་ཤེས་ཐམས་ཅད་དེ། དེ་དག་གནས་ལུགས་མངོན་སུམ་དུ་མཐོང་བའི་རྣལ་འབྱོར་མངོན་སུམ་ཡིན་པའི་ཕྱིར། རྗེས་དཔག་ཚད་མ་ནི། གཞན་ལ་གྲགས་ཀྱི་རྗེས་དཔག་སོགས་དབུ་མའི་རིགས་པ་ལ་བརྟེན་ནས་སྣང་བ་བདེན་མེད་དུ་རྟོགས་པའི་རིག་ཤེས་ལྟ་བུའོ། །དཔེ་ཉེར་འཇལ་གྱི་ཚད་མ་ནི། སྒྱུ་མ་དང་ ༼༡༥༡༽ སྨིག་རྒྱུ་སོགས་དཔེར་བྱས་ནས་སྣང་བའི་དངོས་པོ་ཐམས་ཅད་ཀྱང་མི་བདེན་པར་རྟོགས་པའི་བློ་ལྟ་བུའོ། །ལུང་ཚད་མ་ནི། ངེས་དོན་སྟོང་ཉིད་སྟོན་པའི་ལུང་ལ་བརྟེན་ནས་བརྗོད་བྱ་སྟོང་ཉིད་རྟོགས་པའི་ཤེས་རབ་ལྟ་བུའོ། །དེ་ལྟར་བཞི་ལས། དང་པོ་ནི། ཚད་མ་མཚན་ཉིད་པ་ཡིན་ཏེ། དོན་དམ་བདེན་པ་མཚན་ཉིད་པ་འཇལ་བྱེད་ཀྱི་ཚད་མ་ཡིན་པའི་ཕྱིར། ཕྱི་མ་གསུམ་ནི་ཚད་མ་མཚན་ཉིད་པ་མ་ཡིན་ཏེ།

རྗེས་དཔག་ཚད་མ་དང་ལུང་ཚད་མ་གཉིས་གཙོ་བོར་བསྟན་པ་དོན་དམ་བདེན་པ་འཇལ་བྱེད་ཀྱི་ཚད་མ་དང༌། དཔེ་ཉེར་འཇལ་གྱི་ཚད་མ་ནི་ཀུན་རྫོབ་སྣང་ཙམ་འཇལ་བྱེད་ཀྱི་ཚད་མ་ཡིན་པའི་ཕྱིར། འོ་ན་དཔེ་ཉེར་འཇལ་ནི་ཀུན་རྫོབ་སྒྲུབ་བྱེད་དུ་སོང་ངོ་སྙམ་ན། དབུ་མ་རང་ལུགས་ཀྱི་ཀུན་རྫོབ་སྒྲུབ་བྱེད་ཀྱི་ཚད་མར་སོང་ཡང༌། སྔར་གྱི་ཀུན་རྫོབ་སྒྲུབ་བྱེད་དེ་དང་མི་གཅིག་ཏེ། སྔར་གྱི་བཞི་པོ་དེ་འཇིག་རྟེན་ན་གྲགས་པའི་ཀུན་རྫོབ་སྒྲུབ་བྱེད་ཡིན་པའི་ཕྱིར། དབུ་མ་རང་ལུགས་ཀྱི་ཀུན་རྫོབ་ནི་སྣང་ལ་རང་བཞིན་མེད་པ་སྒྱུ་མ་ལྟ་བུ་ཡིན་པས། དེ་རྟོགས་ན་དོན་གྱིས་དོན་དམ་བདེན་པ་རྟོགས་པར་སོང་བས་དཔེ་ཉེར་མཇལ་ནི་དོན་དམ་སྒྲུབ་བྱེད་དུ་བཞག་པ་ཡིན་ཏེ། རྗེས་ཐོབ་ཏུ་ཀུན་རྫོབ་སྒྱུ་མ་ལྟ་བུ་རྟོགས་ན་མཉམ་གཞག་ཏུ་དོན་དམ་རྟོགས་པ་འབྱུང༌། མཉམ་གཞག་ཏུ་དོན་དམ་རྟོགས་ན་རྗེས་ཐོབ་ཏུ་སྣང་ལ་རང་བཞིན་མེད་པའི་ཀུན་རྫོབ་རྟོགས་པ་འབྱུང་བ་ནི་དམ་ཆོས་དབུ་མའི་གནད་ཡིན་པའི་ཕྱིར། ཡུལ་ལ་ཡང་དག་ཀུན་རྫོབ་ ༼༡༥༢༽ དང་ལོག་པའི་ཀུན་རྫོབ་གཉིས་སུ་ཕྱེ་བའི་ཚེ་ཡུལ་ཅན་ལ་ཡང་ལོག་གཉིས་སུ་ཕྱེ་དགོས་པ་ནི་རིགས་པས་གྲུབ་པ་ཡིན་ཏེ། ས་བོན་དང་མྱུ་གུ་དང་བུམ་པ་སོགས་ཡུལ་ཡང་དག་ཀུན་རྫོབ་ཡིན་པས་དེ་དག་གི་ཡུལ་ཅན་ས་བོན་སོགས་འཛིན་པའི་འཇིག་རྟེན་ལྷན་སྐྱེས་ཀྱི་བློ་སོགས་ཡུལ་ཅན་ཡང་དག་ཀུན་རྫོབ་དང༌། ཕྱི་རོལ་པས་བཏགས་པའི་གང་ཟག་གི་བདག་དང༌། ཆོས་ཀྱི་བདག་དང༌། མིག་རབ་རིབ་ཅན་ལ་སྣང་བའི་སྐྲ་ཤད་དང་ཟླ་གཉིས་ལ་སོགས་པ་ཡུལ་ལོག་པའི་ཀུན་རྫོབ་བདེན་པ་ཡིན་པས་དེ་དག་གི་ཡུལ་ཅན་བདག་འཛིན་ཀུན་བཏགས་དང༌། སྐྲ་ཤད་འཛག་སྣང་གི་དབང་ཤེས་དང༌། ཟླ་བ་གཉིས་སྣང་གི་དབང་ཤེས་ལ་སོགས་པ་ཡུལ་ཅན་ལོག་པའི་ཀུན་རྫོབ་ཏུ་འགྱུར་བའི་ཕྱིར། ལམ་གྱི་སྐབས་སུ་ཉན་རང་གིས་ཉེར་ལེན་གྱི་ཕུང་པོ་ལྔ་བདེན་མེད་དུ་རྟོགས་པར་འདོད་པ་ཐལ་འགྱུར་བའི་ལུགས་འདི་གནད་ཟབ་པ་ཡིན་ཏེ།

གང་ཟག་བདེན་མེད་དུ་རྟོགས་ན་གང་ཟག་ཏུ་གདགས་པའི་རྒྱུ་ཕུང་པོ་ལྔ་ལ་བདེན་པར་འཛིན་པ་ཡང་རང་ཤུགས་ཀྱིས་ཁེགས་པར་འགྱུར་བའི་ཕྱིར། གཞན་དུ་ན་ཉན་རང་གིས་ང་དང་གང་ཟག་བདེན་མེད་དུ་མ་རྟོགས་པར་ཐལ། ང་དང་གང་ཟག་ཏུ་གདགས་པའི་རྒྱུ་ཕུང་པོ་ལ་བདེན་པར་འཛིན་པའི་བློ་མ་ཟློག་པའི་ཕྱིར། ཁྱབ་སྟེ། རིན་ཆེན་ཕྲེང་བ་ལས། ཇི་སྲིད་ཕུང་པོ་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ཅེས་གསུངས་པའི་ཕྱིར། གོང་དུ་མ་གྲུབ་ན། དེར་ཐལ། ༼༡༥༣༽ ཉན་རང་གིས་ཕུང་པོ་བདེན་མེད་དུ་མ་རྟོགས་པའི་ཕྱིར། རང་རྒྱུད་པའི་ངོར་རྟགས་ཁས། དེས་ན་ལུགས་འདི་ལ་དབང་རྣོན་གྱི་དབང་དུ་བྱས་ནས་གང་ཟག་གི་བདག་མེད་རྟོགས་ན་ཆོས་ཀྱི་བདག་མེད་རྟོགས་པས་ཁྱབ། ཆོས་ཀྱི་བདག་མེད་རྟོགས་ན་གང་ཟག་གི་བདག་མེད་རྟོགས་པས་ཀྱང་ཁྱབ་པ་ཡིན་ཏེ། ལས་དང་པོ་པ་ཞིག་གིས་ཐོག་མ་རྣམ་པ་ལྔའམ་བདུན་གྱིས་བཙལ་བའི་རིགས་པས་གང་ཟག་བདེན་མེད་དུ་གཏན་ལ་ཕབ་ཅིང་རྟོགས་པ་དེའི་ཚེ་ན། གང་ཟག་ཏུ་གདགས་པའི་རྒྱུ་དང་གང་ཟག་གི་ཆ་ཤས་ཉེར་ལེན་ཕུང་པོ་རྣམས་ཀྱང་བདེན་མེད་དུ་ཤུགས་ལ་རྟོགས་པར་འགྱུར་བ་དང༌། མཐའ་བཞི་སྐྱེ་འགོག་གི་རིགས་པས་ཉེར་ལེན་གྱི་ཕུང་པོ་བདེན་མེད་དུ་རྟོགས་པ་དེའི་ཚེ་ན། ཉེར་ལེན་གྱི་ཕུང་པོའི་ཆ་ཤས་ཅན་གང་ཟག་ཀྱང་བདེན་མེད་དུ་རྟོགས་པར་འགྱུར་བའི་ཕྱིར། རང་རྒྱུད་པའི་ལུགས་ལ་ཉན་རང་གིས་ཉེར་ལེན་གྱི་ཕུང་པོ་རྟག་གཅིག་རང་དབང་ཅན་གྱི་ངོ་བོས་མ་གྲུབ་པ་ཙམ་དུ་རྟོགས་ཤིང༌། སྤྱིར་ཉེར་ལེན་གྱི་ཕུང་པོ་བདེན་མེད་དུ་མ་རྟོགས་པར་འདོད་པས། ཀླུ་སྒྲུབ་ལུགས་ཀྱི་ལྟ་བའི་གནད་ཕུལ་དུ་ཕྱིན་པ་མ་དགོངས་པར་མངོན་ཏེ། འགྲེལ་པ་ཚིག་གསལ་ལས། སློབ་དཔོན་ལེགས་ལྡན་བྱེད་ནི་ཉན་ཐོས་དང་རང་སངས་རྒྱས་རྣམས་ལ་ཇི་སྐད་བཤད་པའི་སྟོང་པ་ཉིད་རྟོགས་པ་ཡོད་པ་ཁོང་དུ་མ་ཆུད་ནས་ཞེས་སོགས་གསུངས་པའི་ཕྱིར། རང་རྒྱུད་པས་དེ་ལྟར་འདོད་པ་ལ་

༼༡༥༤༽ ཐལ་འགྱུར་བས་ཉན་རང་གིས་ཕུང་པོ་བདེན་མེད་དུ་རྟོགས་པའི་ཤེས་བྱེད་རིགས་པ་གཉིས་དང་ལུང་གསུམ་གྱི་སྒོ་ནས་སྒྲུབ་པ་ཡིན་ཏེ། དེ་ནི་རིང་དུ་སོང་བར་བློ་ཡང་ལྷག་པར་འགྱུར། །ཞེས་པའི་ཐད་ཀྱི་འཇུག་པ་རང་འགྲེལ་ལས་རྒྱས་པར་གསལ་ལོ། །བཞི་པ་བདེན་གཉིས་ཀྱི་རྣམ་གཞག་ཞིབ་ཏུ་བཤད་པ་ལ། མཚན་ཉིད་བཤད་པ། རྣམ་གྲངས་བཤད་པ། དབྱེ་བ་བཤད་པ་དང་གསུམ། དང་པོ་ནི། མཐོང་བ་ཡང་དག་པ་དང༌། གནས་ལུགས་ལ་དཔྱོད་པའི་སོ་སྐྱེའི་བློ་གང་རུང་གིས་རྙེད་པའི་རྙེད་དོན་དེ། བདེན་པ་གཉིས་ཀྱི་ཟླས་ཕྱེ་བའི་དོན་དམ་བདེན་པའི་མཚན་ཉིད། མཐོང་བ་བརྫུན་པས་རྙེད་པའི་རྙེད་དོན་དེ། བདེན་པ་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པའི་མཚན་ཉིད་ཡིན་ཏེ། དབུ་མ་འཇུག་པ་ལས། དངོས་ཀུན་ཡང་དག་བརྫུན་པ་མཐོང་བ་ཡིས། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་བརྫུན་པ་ཀུན་རྫོབ་བདེན་པར་གསུངས། །ཞེས་གསུངས་པའི་ཕྱིར། རྙེད་ཚུལ་བློ་སྔ་མ་གཉིས་པོ་དེས་དངོས་པོ་དེའི་ངོ་བོ་ཡོད་མེད་སོགས་སྤྲོས་པའི་མཐའ་གང་དུ་ཡང་མ་མཐོང་ཞིང་མ་རྙེད་པ་ལ་རྙེད་ཅེས་པའི་ཐ་སྙད་བྱས་ཏེ། མདོ་ལས། འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་བའོ། །ཞེས་གསུངས་པའི་ཕྱིར། མཐོང་བ་བརྫུན་པས་རྙེད་ཚུལ་ནི། དངོས་པོ་དེ་རང་བཞིན་གྱིས་མེད་ཀྱང་ཐོག་མ་མེད་པའི་ལྷན་སྐྱེས་སམ་ཀུན་ ༼༡༥༥༽ བཏགས་ཀྱི་དབང་གིས་ཡོད་མེད་སོགས་མཐའ་གང་དུ་བཟུང་ནས་དངོས་པོ་དེའི་ངོ་བོར་སྒྲོ་བཏགས་པ་ལ་རྙེད་ཅེས་པའི་ཐ་སྙད་བྱེད་དོ། །ཡང་ན་གོ་བདེ་བའི་དབང་དུ་བྱས་ན། གནས་ལུགས་ལ་ཞུགས་པའི་བློའི་འཛིན་སྟངས་ཀྱི་གཟུང་བྱའི་གཙོ་བོ་དེ་བདེན་པ་གཉིས་ཀྱི་ཟླས་ཕྱེ་བའི་དོན་དམ་བདེན་པ་དང༌། གནས་ལུགས་ལ་མ་ཞུགས་པའི་བློའི་འཛིན་སྟངས་ཀྱི་གཟུང་བྱའི་གཙོ་བོ་དེ་དེའི་ཟླས་ཕྱེ་བའི་ཀུན་རྫོབ་བདེན་པའི་མཚན་ཉིད་ཡིན་ནོ། །ཟླས་ཕྱེ་བ་མ་སྦྱར་ན་མཐོང་བ་ཡང་དག་པའི་འཛིན་སྟངས་ཀྱི་གཟུང་བྱ་དེ་ཀ་དོན་དམ་བདེན་པའི་མཚན་ཉིད་དང༌།

གནས་ལུགས་མ་ཡིན་པར་གྱུར་པའི་ཆོས་དེ་ཀུན་རྫོབ་བདེན་པའི་མཚན་ཉིད་ཡིན་ཏེ། དོན་དམ་བདེན་པ་ལ་ཟླས་ཕྱེ་བ་མ་སྦྱར་ན་རྟོགས་པ་དོན་དམ་ཁོ་ན་ཡིན་པ་དང༌། ཀུན་རྫོབ་བདེན་པ་ལ་ཟླས་ཕྱེ་བ་མ་སྦྱར་བའི་སྤྱི་ཙམ་པ་ནི། བསླུ་ཆོས་ཐམས་ཅད་དེ་ཡིན་པས་རྒྱ་ཆེར་འགྲོ་བའི་རྣམ་དབྱེ་ཤེས་དགོས་པ་ཡིན་ནོ། །གཉིས་པ་རྣམ་གྲངས་ནི། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་པའི་དངོས་བསྟན་གྱི་ཀུན་རྫོབ་བདེན་པ་དང༌། འཇིག་རྟེན་ཉིད་ལ་ལྟོས་པའི་བདེན་པའི་ཀུན་རྫོབ་དང༌། ཡང་དག་ཀུན་རྫོབ་བདེན་པ་དང༌། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །ཞེས་པའི་དངོས་བསྟན་གྱི་ཀུན་རྫོབ་བདེན་པ་དང༌། ཐ་སྙད་བདེན་པ་ཐབས་སུ་གྱུར་པ་དང༌། །ཞེས་པའི་དངོས་བསྟན་གྱི་ཐ་སྙད་བདེན་པ་ ༼༡༥༦༽ རྣམས་དོན་གཅིག དངོས་ཀུན་ཡང་དག་རྫུན་པ་མཐོང་བ་ཡིས། །ཞེས་སོགས་ཀྱི་དངོས་བསྟན་གྱི་ཀུན་རྫོབ་བདེན་པ་དང༌། བདེན་པ་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པ་དང༌། ཡུལ་ཡང་ལོག་དང་ཡུལ་ཅན་ཡང་ལོག་གང་རུང་དུ་གྱུར་པའི་ཀུན་རྫོབ་བདེན་པ་རྣམས་དོན་གཅིག་པ་ཡིན་ནོ། །དེ་བཞིན་དུ། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན། །ཞེས་པའི་དངོས་བསྟན་གྱི་དོན་དམ་བདེན་པ་དང༌། སྒྲ་རྟོག་གི་དངོས་ཡུལ་དུ་གྱུར་པའི་དོན་དམ་བདེན་པ་དང༌། བསྟན་པ་དོན་དམ་བདེན་པ་དང༌། དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པའི་དངོས་བསྟན་གྱི་དོན་དམ་བདེན་པ་རྣམས་དོན་གཅིག དངོས་ཀུན་ཡང་དག་རྫུན་པ་མཐོང་བ་ཡིས། །ཞེས་སོགས་ཀྱི་དངོས་བསྟན་གྱི་དོན་དམ་བདེན་པ་དང༌། འཕགས་པའི་མཉམ་གཞག་གི་བློའི་དངོས་ཡུལ་དུ་གྱུར་པའི་དོན་དམ་བདེན་པ་དང༌། རྟོགས་པ་དོན་དམ་བདེན་པ་དང༌། དེ་ཉིད་བདག་ཉིད་གང་དུ་མིག་དག་པས། །མཐོང་དེ་དེ་ཉིད་དེ་བཞིན་འདིར་ཤེས་གྱིས། །ཞེས་པའི་དངོས་བསྟན་གྱི་དོན་དམ་བདེན་པ་རྣམས་དོན་གཅིག

དེ་ཡང་སྔ་མ་དེ་རྣམས་དོན་དམ་བདེན་པ་བཏགས་པ་བ་ཡིན་ཏེ། དོན་དམ་བདེན་པའི་དོན་སྤྱི་ལ་དོན་དམ་བདེན་པའི་མིང་གིས་བཏགས་པས་དོན་དམ་བདེན་པ་རྗེས་མཐུན་པ་ཡིན་པའི་ཕྱིར། ཕྱི་མ་རྣམས་དོན་དམ་བདེན་པ་མཚན་ཉིད་པ་ཡིན་ཏེ། ༼༡༥༧༽ རྟོགས་པ་དོན་དམ་བདེན་པ་ཡིན་པའི་ཕྱིར། དེ་ལྟ་བུའི་བདེན་པ་གཉིས་པོ་དེ་ངོ་བོ་གཅིག་མ་ཡིན་ཏེ། དོན་དམ་བདེན་པ་ནི་མི་བསླུ་བ་དང༌། གཅིག་ཤོས་ནི་བསླུ་ཆོས་ཡིན་པའི་ཕྱིར། ངོ་བོ་ཐ་དད་ཀྱང་མ་ཡིན་ཏེ། བྱང་ཆུབ་སེམས་འགྲེལ་ལས། ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཞེས་གསུངས་པའི་ཕྱིར། གསུམ་པ་དབྱེ་བ་ལ། ཀུན་རྫོབ་བདེན་པའི་དབྱེ་བ་དང༌། དོན་དམ་བདེན་པའི་དབྱེ་བ་གཉིས། དང་པོ་ལ་དགག་བཞག་གཉིས་ལས། དང་པོ་ནི། ཁ་ཅིག་ན་རེ། ཀུན་རྫོབ་བདེན་པ་ཡིན་ན། བདེན་པ་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པ་ཡིན་པས་ཁྱབ། བདེན་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པ་ཡིན་ན། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །ཞེས་པའི་དངོས་བསྟན་གྱི་ཀུན་རྫོབ་བདེན་པ་ཡིན་པས་ཁྱབ། ཡུལ་ཅན་དུ་གྱུར་པའི་ཀུན་རྫོབ་བདེན་པ་ཡིན་ན། ཡུལ་ཅན་ཀུན་རྫོབ་བདེན་པ་ཡིན་པས་ཁྱབ། ཡུལ་ཅན་ཀུན་རྫོབ་བདེན་པ་ཡིན་ན། ཡུལ་ཀུན་རྫོབ་བདེན་པ་མ་ཡིན་པས་ཁྱབ་ཟེར་བ་ནི་མི་འཐད་དེ། དམ་བཅའ་དང་པོ་ལ། མྱུ་གུ་བདེན་པས་སྟོང་པའི་སྟོང་ཉིད་ཀྱི་དོན་སྤྱི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གནས་ལུགས་མ་ཡིན་པར་གྱུར་པའི་ཆོས་ཅན་ཡིན་པའི་ཕྱིར་ཏེ། སྟོང་ཉིད་མ་ཡིན་པར་གྱུར་པའི་ཆོས་ཅན་ཡིན་པའི་ཕྱིར་ཏེ། སྟོང་ཉིད་ཀྱི་དོན་སྤྱི་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། 

༼༡༥༨༽ རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། བདེན་གཉིས་ཀྱི་ཟླས་ཕྱེ་བའི་དོན་དམ་བདེན་པ་ཡིན་པའི་ཕྱིར་ཏེ། བདེན་པ་གཉིས་སུ་ཕྱེ་བའི་དོན་དམ་བདེན་པ་ཡིན་པའི་ཕྱིར་ཏེ། བདེན་པ་གཉིས་ལ་ཡང་དག་བརྟེན། །ཞེས་པའི་དངོས་བསྟན་གྱི་དོན་དམ་བདེན་པ་ཡིན་པའི་ཕྱིར་ཏེ། བསྟན་པ་དོན་དམ་བདེན་པ་ཡིན་པའི་ཕྱིར་ཏེ། རྟོག་པའི་དངོས་ཡུལ་དུ་གྱུར་པའི་དོན་དམ་བདེན་པ་ཡིན་པའི་ཕྱིར། དམ་བཅའ་གཉིས་པ་ལ། སྐྲ་ཤད་འཛག་སྣང་གི་དབང་ཤེས་ཀྱི་ཡུལ་དུ་གྱུར་པའི་སྐྲ་ཤད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། མཐོང་བ་རྫུན་པ་ཀུན་རྫོབ་བདེན་པར་གསུངས། །ཞེས་པའི་དངོས་བསྟན་གྱི་ཀུན་རྫོབ་བདེན་པ་ཡིན་པའི་ཕྱིར་ཏེ། ཡང་དག་ཀུན་རྫོབ་དང་ལོག་པའི་ཀུན་རྫོབ་གང་རུང་ཡིན་པའི་ཕྱིར་ཏེ། ཡུལ་ལོག་པའི་ཀུན་རྫོབ་ཡིན་པའི་ཕྱིར། མ་གྲུབ་ན། དེར་ཐལ། སྐྲ་ཤད་འཛག་སྣང་གི་དབང་ཤེས་དེ་ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེས་གང་བཅོས་མ་བདེན་པར་སྣང་དེ་ནི། །ཞེས་པའི་དངོས་བསྟན་གྱི་ཀུན་རྫོབ་ཡིན་པར་ཐལ། འདོད་པའི་ཕྱིར། འདོད་ན། བློ་ལྷན་སྐྱེས་ཀྱི་ངོར་བདེན་པར་སྣང་བའི་ཀུན་རྫོབ་ཡིན་པར་ཐལ། འདོད་པའི་ཕྱིར། འདོད་ན། ཡང་དག་ཀུན་རྫོབ་ཡིན་པར་ཐལ། འདོད་པའི་ཕྱིར། དམ་བཅའ་གསུམ་པ་ལ། ཐེག་ཆེན་གྱི་མཐོང་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ ༼༡༥༩༽ ཐལ། ཤེས་པར་གྱུར་པའི་ཀུན་རྫོབ་བདེན་པ་ཡིན་པའི་ཕྱིར་ཏེ། ཤེས་པ་གང་ཞིག ཀུན་རྫོབ་བདེན་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མཐོང་བ་རྫུན་པ་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། མཐོང་བ་ཡང་དག་པ་ཡིན་པའི་ཕྱིར། དམ་བཅའ་བཞི་པ་ལ། བུམ་པ་བདེན་པར་འཛིན་པའི་ལྷན་སྐྱེས་ཀྱི་བློ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར་ཏེ། དབང་པོ་གསལ་དང་དབང་པོ་སྐྱོན་ལྡན་ནོ། །ཞེས་པའི་དངོས་བསྟན་གྱི་དབང་པོ་གསལ་ལྡན་གྱི་ཤེས་པ་ཡིན་པའི་ཕྱིར་ཏེ།

གློ་བུར་གྱི་འཁྲུལ་རྒྱུས་མ་བསླད་པའི་སོ་སྐྱེའི་རྒྱུད་ཀྱི་བློ་ཡིན་པའི་ཕྱིར་ཏེ། སོ་སྐྱེའི་རྒྱུད་ཀྱི་ལྷན་སྐྱེས་ཀྱི་བློ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཡུལ་ཀུན་རྫོབ་བདེན་པ་ཡིན་པར་ཐལ། རང་འཛིན་བྱེད་ཀྱི་བློ་ལ་ལྟོས་ཏེ་ཡུལ་ཀུན་རྫོབ་བདེན་པ་ཡིན་པའི་ཕྱིར་ཏེ། རང་འཛིན་བྱེད་ཀྱི་བློ་ཀུན་རྫོབ་པའི་ངོར་བདེན་པར་སྣང་བའི་ཀུན་རྫོབ་ཡིན་པའི་ཕྱིར་ཏེ། དེའི་ངོར་བདེན་པར་སྣང་བ་གང་ཞིག ཀུན་རྫོབ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། རང་འཛིན་བྱེད་ཀྱི་བློ་ཀུན་རྫོབ་པ་ཡོད་པའི་ཕྱིར་ཏེ། ཁྱོད་ལ་བདེན་པར་འཛིན་པའི་བདེན་འཛིན་ཡོད་པའི་ཕྱིར། མ་གྲུབ་ན། དེར་ཐལ། བདེན་འཛིན་གྱི་བློ་ལ་བདེན་འཛིན་སྐྱེ་བ་ཡོད་པའི་ཕྱིར་ཏེ། ཆོས་ཐམས་ཅད་ལ་བདེན་འཛིན་ཅན་གྱི་གང་ཟག་ཡོད་པའི་ཕྱིར། ༼༡༦༠༽ ཡང་ཁ་ཅིག དེས་གང་བཅོས་མ་བདེན་པར་སྣང་དེ་ནི། །ཞེས་པའི་དངོས་བསྟན་གྱི་ཀུན་རྫོབ་ཡིན་ན། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་པའི་དངོས་བསྟན་གྱི་ཀུན་རྫོབ་ཡིན་པས་ཁྱབ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །ཞེས་པའི་དངོས་བསྟན་གྱི་ཀུན་རྫོབ་བདེན་པ་ཡིན་ན། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་པའི་དངོས་བསྟན་གྱི་ཀུན་རྫོབ་ཙམ་མ་ཡིན་པས་ཁྱབ། ཁྱོད་ཀྱི་འཛིན་སྟངས་ཀྱི་ཡུལ་གྱི་གཙོ་བོ་དེ་ཡུལ་ལོག་པའི་ཀུན་རྫོབ་བདེན་པ་ཡིན་ན། ཁྱོད་ཡུལ་ཅན་ལོག་པའི་ཀུན་རྫོབ་བདེན་པ་ཡིན་པས་ཁྱབ་ཟེར་བ་རྣམས་མི་འཐད་དེ། དམ་བཅའ་དང་པོ་ལ། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། བུམ་པ་བདེན་པར་འཛིན་པའི་བློ་ཀུན་རྫོབ་པའི་ངོར་བདེན་པར་སྣང་བའི་ཀུན་རྫོབ་ཡིན་པའི་ཕྱིར་ཏེ། བུམ་པ་ལ་བདེན་པར་འཛིན་པའི་ལྷན་སྐྱེས་ཀྱི་མ་རིག་པའི་ངོར་བདེན་པར་སྣང་བའི་ཀུན་རྫོབ་ཡིན་པའི་ཕྱིར་ཏེ། ལྷན་སྐྱེས་ཀྱི་མ་རིག་པ་དེའི་དམིགས་ཡུལ་དུ་གྱུར་པའི་ཀུན་རྫོབ་ཡིན་པའི་ཕྱིར།

རྩ་བར་འདོད་ན། དེ་ཆོས་ཅན། གཏི་མུག་རང་བཞིན་སྒྲིབ་ཕྱིར་ཞེས་པའི་དངོས་བསྟན་གྱི་གཏི་མུག་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། བེམ་པོ་ཡིན་པའི་ཕྱིར། དམ་ ༼༡༦༡༽ བཅའ་གཉིས་པ་ལ་ཡང༌། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེས་གང་བཅོས་མ་བདེན་པར་སྣང་དེ་ནི། །ཞེས་པའི་དངོས་བསྟན་གྱི་ཀུན་རྫོབ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། གཞུང་དེའི་དངོས་བསྟན་གྱི་ཀུན་རྫོབ་ཙམ་ཡིན་པར་ཐལ། འཇུག་པ་རང་འགྲེལ་ལས། འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ། ཞེས་པའི་དངོས་བསྟན་གྱི་ཀུན་རྫོབ་ཙམ་ཡིན་པའི་ཕྱིར་ཏེ། འཕགས་པ་འོག་མའི་རྗེས་ཐོབ་ཀྱི་ངོར་ཀུན་རྫོབ་ཙམ་ཡིན་པའི་ཕྱིར་ཏེ། དེའི་ངོར་སྣང་ལ་རང་བཞིན་མེད་པའི་ཀུན་རྫོབ་ཙམ་ཡིན་པའི་ཕྱིར་ཏེ། སྣང་བའི་དངོས་པོ་ཡིན་པའི་ཕྱིར། དམ་བཅའ་གསུམ་པ་ལ། གང་ཟག་ལ་བདེན་པར་འཛིན་པའི་བདེན་འཛིན་ལྷན་སྐྱེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཁྱོད་ཀྱི་འཛིན་སྟངས་ཀྱི་ཡུལ་དུ་གྱུར་པའི་གང་ཟག་བདེན་གྲུབ་དེ་ཡུལ་ལོག་པའི་ཀུན་རྫོབ་བདེན་པ་ཡིན་པའི་ཕྱིར་ཏེ། ཁྱོད་ཀྱི་འཛིན་སྟངས་ཀྱི་ཡུལ་དུ་གྱུར་པའི་གང་ཟག་བདེན་གྲུབ་དེ་དབུ་མའི་རིགས་པའི་དགག་བྱར་གྱུར་པའི་ཀུན་རྫོབ་བདེན་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཀྱི་དམིགས་ཡུལ་གང་ཟག་དེ་ཐ་སྙད་དུ་མེད་པར་ཐལ། ཁྱོད་ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་དམིགས་ཡུལ་དུ་གྱུར་པའི་གང་ཟག་ཐ་སྙད་དུ་ཡོད་པར་ཐལ། ཁྱོད་གང་ཟག་གི་བདེན་འཛིན་ལྷན་སྐྱེས་ཡིན་པའི་ཕྱིར་ཏེ། ཆོས་ཅན་ཡིན་ ༼༡༦༢༽ པའི་ཕྱིར། གཉིས་པ་རང་ལུགས་ནི། མཐོང་བ་རྫུན་པ་དང་ཡུལ་ཅན་ཀུན་རྫོབ་བདེན་པ་དོན་གཅིག་ཅིང༌། དེ་ལ་དབྱེ་ན་ཡང་དག་དང་ལོག་པའི་ཀུན་རྫོབ་གཉིས། དང་པོའི་མཚན་གཞི་ནི། གློ་བུར་གྱི་འཁྲུལ་རྒྱུས་མ་བསླད་པའི་དབང་པོ་སྐྱོན་མེད་ཀྱི་སོ་སྐྱེའི་ཤེས་པ་མཐའ་དག་ཡིན་ཏེ།

གང་ཟག་དང་ཆོས་ཀྱི་བདག་འཛིན་ལྷན་སྐྱེས་དང༌། བུམ་འཛིན་རྟོག་པ་ལྷན་སྐྱེས་དང་ཚུར་མཐོང་གི་རྒྱུད་ཀྱི་གཟུགས་འཛིན་མངོན་སུམ་ལ་སོགས་པ་རྣམས་སོ། །གཉིས་པའི་མཚན་གཞི་ནི། གློ་བུར་གྱི་འཁྲུལ་རྒྱུས་བསླད་པའི་དབང་པོ་སྐྱོན་ལྡན་གྱི་སོ་སྐྱེའི་ཤེས་པ་མཐའ་དག་ཡིན་ཏེ། གང་ཟག་དང་ཆོས་ཀྱི་བདག་འཛིན་ཀུན་བཏགས་དང༌། ཟླ་བ་གཉིས་སྣང་གི་དབང་ཤེས་ལ་སོགས་པ་རྣམས་སོ། །དེ་སྐད་དུ་གཞུང་ལས། མཐོང་བ་རྫུན་པའང་རྣམ་པ་གཉིས་འདོད་དེ། །དབང་པོ་གསལ་དང་དབང་པོ་སྐྱོན་ལྡན་ནོ། །སྐྱོན་ལྡན་དབང་ཅན་རྣམས་ཀྱི་ཤེས་པ་ནི། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས་སོ། །འདི་ཡང་རང་འཛིན་བྱེད་ཀྱི་བློ་ཞིག་ལ་ལྟོས་ནས་ཡུལ་ཀུན་རྫོབ་བདེན་པར་འགྱུར་བ་དང་ཡུལ་ཅན་ཀུན་རྫོབ་བདེན་པ་ལ་ཡུལ་ཀུན་རྫོབ་བདེན་པས་ཁྱབ་པ་ནི་གནད་ཀྱི་དོན་ནོ། །ཡུལ་ཀུན་རྫོབ་བདེན་པ་ལ། ཡུལ་ཡང་དག་ཀུན་རྫོབ་དང༌། ཡུལ་ལོག་པའི་ཀུན་རྫོབ་གཉིས། དང་པོའི་མཚན་གཞི་ནི། གློ་བུར་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་ལ་བརྟེན་པའི་ཤེས་པའི་དངོས་ཡུལ་མཐའ་དག་ཡིན་ཏེ། ཚུར་མཐོང་གི་རྒྱུད་ཀྱི་གཟུགས་འཛིན་མངོན་ ༼༡༦༣༽ སུམ་སོགས་ཀྱི་ཡུལ་དུ་གྱུར་པའི་གཟུགས་སོགས་དང༌། ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ང་ལྟ་བུའོ། །གཉིས་པའི་མཚན་གཞི་ནི། གློ་བུར་གྱི་འཁྲུལ་རྒྱུས་བསླད་པའི་དབང་པོ་དྲུག་པོ་གང་རུང་ལ་བརྟེན་པའི་ཤེས་པའི་དམིགས་ཡུལ་མཐའ་དག་ཡིན་ཏེ། སྐྲ་ཤད་འཛག་སྣང་གི་དབང་ཤེས་ཀྱི་དམིགས་ཡུལ་དུ་གྱུར་པའི་སྐྲ་ཤད་དང༌། བདག་འཛིན་ཀུན་བཏགས་ཀྱི་ཡུལ་དུ་གྱུར་པའི་ཀུན་བཏགས་ཀྱི་བདག་ལྟ་བུའོ། །དེ་སྐད་དུ་གཞུང་ལས། གནོད་པ་མེད་པའི་དབང་པོ་དྲུག་རྣམས་ཀྱིས། །གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་བཞག

།ཅེས་བཤད་དོ། །ཕྱི་རོལ་པས་བཏགས་པའི་ཀུན་བཏགས་ཀྱི་བདག་དང༌། སྒྱུ་མའི་རྟ་གླང་དང༌། རབ་རིབ་ཅན་ལ་སྣང་བའི་སྐྲ་ཤད་སོགས་ཡུལ་ལོག་པའི་ཀུན་རྫོབ་རྣམས་ནི་འཇིག་རྟེན་ཐ་སྙད་དུ་ཡང་ཡོད་པ་མ་ཡིན་ཏེ། དོན་དམ་རྟོགས་པའི་ཐབས་སུ་མི་རུང་བའི་ལོག་པའི་ཀུན་རྫོབ་ཡིན་པའི་ཕྱིར། དེ་སྐད་དུ་གཞུང་ལས། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །རྣམས་ཀྱིས་བདག་ཉིད་ཇི་བཞིན་བཏགས་པ་དང༌། །སྒྱུ་མ་སྨིག་རྒྱུ་སོགས་ལ་བཏགས་པ་གང༌། །དེ་དག་འཇིག་རྟེན་ལས་ཀྱང་ཡོད་མིན་ཉིད། །ཅེས་བཤད་དོ། འོན་ཀྱང་དེ་དག་ཀུན་རྫོབ་ཏུ་ཡོད་དེ། ༼༡༦༤༽ ཀུན་རྫོབ་བདེན་པ་ཡིན་པའི་ཕྱིར། དེས་ན་ཐ་སྙད་བདེན་པ་དང་ཐ་སྙད་དུ་ཡོད་པ་ཡིན་ན་ཡོད་པས་ཁྱབ་ལ། ཀུན་རྫོབ་བདེན་པ་དང་ཀུན་རྫོབ་ཏུ་ཡོད་པ་གཉིས་ལ་ཡོད་པས་མི་ཁྱབ་པ་ནི་དཔལ་ལྡན་ཟླ་བའི་ཞབས་ཀྱི་དགོངས་པ་ཕུལ་དུ་ཕྱིན་པར་ཀུན་མཁྱེན་བླ་མ་བཞེད་པ་ནི་གནད་ཀྱི་དོན་ནོ། །ཡང་དག་ཀུན་རྫོབ་བདེན་པ་ལ་ཡུལ་ཅན་བློའི་སྒོ་ནས་དབྱེ་ན། ཀུན་རྫོབ་བདེན་པ་དང༌། ཀུན་རྫོབ་ཙམ་གཉིས་སུ་ཡོད་པ་ཡིན་ཏེ། ཡུལ་བུམ་པ་ལྟ་བུ་གཅིག་ཉིད་བདེན་འཛིན་ལྷན་སྐྱེས་ཀྱི་མ་རིག་པ་ལ་བློ་ཀུན་རྫོབ་པར་བྱས་ནས། དེའི་ངོ་བོར་བདེན་པར་སྣང་བའི་ཆ་ནི་ཀུན་རྫོབ་བདེན་པ་དང༌། འཕགས་པ་འོག་མའི་རྗེས་ཐོབ་ཀྱི་ངོར་ཀུན་རྫོབ་ཙམ་དུ་སྣང་བའི་ཆ་ནི་ཡུལ་ཅན་གྱི་བློ་ལ་ལྟོས་པའི་ཀུན་རྫོབ་ཙམ་དུ་གྱུར་པའི་ཕྱིར། དེ་སྐད་དུ་གཞུང་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་དང༌། དེའི་རང་འགྲེལ་དུ། དེ་ལྟར་ན་རེ་ཞིག་བཅོམ་ལྡན་འདས་དེས་ཀུན་རྫོབ་ཀྱི་བདེན་པ་དང༌། ཀུན་རྫོབ་ཙམ་གསུངས་པ་ཡིན་ནོ། །དེ་ལ་སོ་སོའི་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཡིན་ལ།

ཞེས་གསུངས་པའི་ཕྱིར། བུམ་པ་སོགས་ ༼༡༦༥༽ འཕགས་པ་འོག་མའི་རྗེས་ཐོབ་དང༌། སྒྱུ་མ་ལྟ་བུ་ལ་བློ་བཞག་པའི་སོ་སྐྱེའི་བློ་ངོར་ཀུན་རྫོབ་ཙམ་དུ་སྣང་ལ་བདེན་པར་མི་སྣང་བ་ལ་རྒྱུ་མཚན་ཡོད་དེ། དེ་དག་གི་ངོར་བདེན་པར་ཞེན་པ་མེད་པའི་ཕྱིར། དེ་ལྟར་གཉིས་སུ་ཕྱེ་བའི་ཀུན་རྫོབ་ཙམ་ཡིན་ན། སྤྱིར་ཀུན་རྫོབ་ཙམ་མ་ཡིན་པས་ཁྱབ་སྟེ། ཡུལ་ཀུན་རྫོབ་བདེན་པ་གཅིག་ཉིད་ཡུལ་ཅན་གྱི་བློ་སོ་སོ་ལ་ལྟོས་ནས་དེ་ལྟར་འཇོག་པས། གཉིས་སུ་ཕྱེ་བའི་ཀུན་རྫོབ་བདེན་པ་དང༌། གཉིས་སུ་ཕྱེ་བའི་ཀུན་རྫོབ་ཙམ་དོན་གཅིག་ཏུ་འགྱུར་བའི་ཕྱིར། དེས་ན་ཀུན་རྫོབ་བདེན་པ་དང༌། ཀུན་རྫོབ་ཙམ་གཉིས་སུ་ཕྱེ་བའི་ཀུན་རྫོབ་ཙམ་དང༌། ཡུལ་ཅན་གྱི་བློའི་སྒོ་ནས་ཕྱེ་བའི་ཀུན་རྫོབ་ཙམ་དང༌། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་པའི་དངོས་བསྟན་གྱི་ཀུན་རྫོབ་ཙམ་གསུམ་པོ་དོན་གཅིག དེ་རྣམས་ཡིན་ན་གཉིས་སུ་ཕྱེ་བའི་ཀུན་རྫོབ་བདེན་པ་ཡིན་པས་ཁྱབ་པ་ཡིན་ཏེ། རང་འགྲེལ་ལས། སོ་སོ་སྐྱེ་བོ་རྣམས་ཀྱི་དོན་དམ་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ། ཞེས་དང༌། ཀུན་མཁྱེན་བླ་མའི་དཀའ་འགྲེལ་ལས་ཀྱང༌། གཞི་གཅིག་ཉིད་སྣང་ཚུལ་གྱི་སྒོ་ནས་སོ་སོར་ཕྱེ་བ་ཡིན་གྱི། ཡུལ་གྱི་ངོས་ནས་སོ་སོར་བཞག་པ་མ་ཡིན་ནོ་ཞེས་གསུངས་པའི་ཕྱིར། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །ཞེས་པའི་ ༼༡༦༦༽ ཚིག་ཟུར་གྱི་ཀུན་རྫོབ་ཅེས་པའི་དངོས་བསྟན་གྱི་ཀུན་རྫོབ་ནི་བློ་ཀུན་རྫོབ་པ་ལ་འཇོག་པ་ཡིན་ཏེ། དེའི་ཚིག་ཟུར་གྱི་ཀུན་རྫོབ་ཀྱི་མཚན་གཞི་བདེན་འཛིན་ལྷན་སྐྱེས་ཀྱི་མ་རིག་པ་ལ་བཞག་པའི་ཕྱིར་ཏེ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་གསུངས་པའི་ཕྱིར། གཉིས་པ་དོན་དམ་བདེན་པའི་དབྱེ་བ་ནི། དངོས་བཏགས་མ་ཕྱེ་བའི་སྒོ་ནས་རྟོགས་པ་དོན་དམ་བདེན་པ་དང༌། བསྟན་པ་དོན་དམ་བདེན་པ་གཉིས།

ངོ་བོའི་སྒོ་ནས་དབྱེ་བ་མེད་དེ། ངོ་བོའི་སྒོ་ནས་ཤེས་བརྗོད་ཀྱི་ཡུལ་ལས་འདས་པའི་ཕྱིར། དེ་སྐད་དུ། འགྲེལ་པར། འཕགས་པ་བདེན་པ་གཉིས་ལ་འཇུག་པའི་མདོ་དྲངས་པ་ལས། ལྷའི་བུ་གལ་ཏེ་དོན་དམ་པར་ན། དོན་དམ་པའི་བདེན་པ་ལུས་དང་ངག་དང་ཡིད་ཀྱི་རང་བཞིན་དུ་གྱུར་ན་ནི། དོན་དམ་པའི་བདེན་པ་ཞེས་པའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ་དོན་དམ་པར་ན་དོན་དམ་པའི་བདེན་པ་ནི། ཐ་སྙད་ཐམས་ཅད་ལས་འདས་པ། བྱེ་བྲག་མེད་པ། མ་སྐྱེས་པ། མ་འགག་པ། སྨྲ་བར་བྱ་བ་དང༌། སྨྲ་བ་དང༌། ཤེས་པར་བྱ་བ་དང༌། ཤེས་པ་དང་བྲལ་བའོ་ཞེས་གསུངས་པའི་ཕྱིར། དོན་དམ་བདེན་པ་མཚན་ཉིད་པ་ནི། གདུལ་བྱ་ལ་བསྟན་པར་ཡང་མི་ནུས་ཏེ། སྒྲ་རྟོག་གི་དངོས་ཡུལ་ཡིན་ན། ཀུན་རྫོབ་བདེན་པ་ཡིན་པས་ཁྱབ་པའི་ཕྱིར་ཏེ། དེ་སྐད་དུ་ ༼༡༦༧༽ མདོ་ལས། ལྷའི་བུ་དོན་དམ་པའི་བདེན་པ་ནི་བསྟན་པར་མི་ནུས་སོ། །དེ་ཅིའི་ཕྱིར་ཞེ་ན། གང་གིས་སྟོན་པ་དང་ཅི་སྟོན་པ་དང༌། གང་ལ་སྟོན་པའི་ཆོས་དེ་དག་ཐམས་ཅད་དོན་དམ་པར་ན་རབ་ཏུ་མ་སྐྱེས་པའོ། །རབ་ཏུ་མ་སྐྱེས་པའི་ཆོས་ཀྱིས་རབ་ཏུ་མ་སྐྱེས་པའི་ཆོས་རྣམས་བཤད་པར་མི་ནུས་སོ། །ཞེས་གསུངས་པའི་ཕྱིར། དེས་ན་སྐྱེ་འགག་ལ་སོགས་པའི་སྤྲོས་པའི་རབ་རིབ་དང་བྲལ་བའི་དེ་བཞིན་ཉིད་དོན་དམ་པའི་ངོ་བོ་ཉིད་ཡིན་ཏེ། བདེན་འཛིན་གྱི་འཁྲུལ་པས་བསླད་པའི་སོ་སྐྱེའི་བློ་ངོ་ན་སྐྱེ་འགག་སོགས་ཀྱི་སྤྲོས་པ་སྣ་ཚོགས་སྣང་ཡང༌། འཕགས་པའི་མཉམ་གཞག་གི་གཟིགས་ངོ་ལ་དེ་དག་ཅི་ཡང་མི་དམིགས་པའི་གནས་ལུགས་ལ་གསལ་བར་སྣང་ཞིང༌། གནས་ལུགས་དེ་ལ་དོན་དམ་བདེན་པར་འཇོག་པའི་ཕྱིར། དཔེར་ན་སྣོད་འཁར་གཞོང་གཅིག་ཉིད་དུ་མིག་རབ་རིབ་ཅན་གྱིས་བལྟས་པ་ན། སྐྲ་ཤད་ལ་སོགས་པའི་ཚོགས་མང་དུ་སྣང་ཡང་མིག་སྐྱོན་མེད་པས་བལྟས་ན་སྐྲ་ཤད་སོགས་ཀྱིས་མ་གོས་པར་མཐོང་བ་བཞིན་ནོ། །དེ་སྐད་དུ། རབ་རིབ་མཐུ་ཡིས་སྐྲ་ཤད་ལ་སོགས་པའི། །ངོ་བོ་ལོག་པ་གང་ཞིག་རྣམ་བརྟགས་པ། །དེ་ཉིད་བདག་ཉིད་གང་དུ་མིག་དག་པས། །མཐོང་དེ་དེ་ཉིད་དེ་བཞིན་འདིར་ཤེས་གྱིས། །ཞེས་དང༌།

ཀུན་མཁྱེན་ཆེན་པོས། དོན་དམ་བདེན་པ་དཔེའི་སྒོ་ནས་བཤད། །ཅེས་གསུངས་སོ། །གསུམ་པ་རྟེན་འབྲེལ་གྱི་ཕན་ ༼༡༦༨༽ ཡོན་བཤད་པ་ནི། རྟེན་འབྲེལ་གྱི་གནད་རྟོགས་པ་ལས། རྟག་ཆད་ཀྱི་མཐའ་དང་བྲལ་བར་རྟོགས་ཤིང༌། རྟོགས་པ་དེའི་རྒྱུན་གོམས་པ་ལས། བདེན་འཛིན་གྱི་རྟོགས་པ་མངོན་གྱུར་བ་མགོ་ནོན་ཏེ་ཆགས་སྡང་སོགས་རིམ་གྱིས་སྤངས་ནས་རྣམ་པར་གྲོལ་བའི་འབྲས་བུ་ཐོབ་པར་འགྱུར་བ་ཡིན་ཏེ། དེ་སྐད་དུ་གཞུང་ལས། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་མི་ནུས་པས། །དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲྭ་བ་མཐའ་དག་གཅོད་པར་བྱེད། །རྟོག་རྣམས་དངོས་པོ་ཡོད་ན་འགྱུར་བ་སྟེ། །དངོས་པོ་ཇི་ལྟར་མེད་པར་ཡོངས་དཔྱད་ཟིན། །ཅེས་པ་ནས། དེ་ཕྱིར་འདོད་ཆགས་ཁོང་ཁྲོ་རྣམས་བསལ་ཏེ། །རྣམ་དཔྱོད་པ་ནི་མྱུར་དུ་གྲོལ་བར་འགྱུར། །ཞེས་དང༌། མདོ་སྡུད་པ་ལས་ཀྱང༌། ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། །ཞེས་གསུངས་སོ། །འདིར་རྟེན་འབྲེལ་གྱི་དོན་བདག་མེད་གཉིས་ཀའི་སྒོ་ནས་བཤད་པར་གསུངས་པ་ལྟར་ན། རྟེན་འབྲེལ་གྱི་ཕན་ཡོན་འདི་གང་ཟག་བདག་འགོག་དང༌། ཆོས་ཀྱི་བདག་འགོག་གི་བར་མཚམས་འདིར་མི་འབྱུང་བར། བདག་འགོག་གཉིས་ཀ་རྫོགས་པའི་རྗེས་ལ་འབྱུང་རིགས་པའི་དོགས་པ་སྐྱེ་སྲིད་དོ། །ཡང་གཞུང་གི་བབས་དང་བསྟུན་ན། ཆོས་ཀྱི་བདག་མེད་མཐའ་བཞི་སྐྱེ་འགོག་སྒོ་ནས་བཤད། གང་ཟག་བདག་མེད་ 

༼༡༦༩༽ རྣམ་བདུན་རིགས་པའི་སྒོ་ནས་བཤད། ཅེས་བཤད་ཀྱང་འགལ་བ་མེད་དོ། །ཆོས་ཀྱི་བདག་མེད་བསྟན་ཟིན་ཏོ།། །།གཉིས་པ་རྟེན་འབྲེལ་གང་ཟག་བདག་མེད་སྒོ་ནས་བཤད་པ་ལ་དོན་གསུམ་སྟེ། མཚམས་སྦྱར་བའི་སྒོ་ནས་བདག་འགོག་གི་རྒྱུ་མཚན་བཤད་པ། གཞུང་དོན་གྱི་སྒོ་ནས་འགོག་བྱེད་ཀྱི་རིགས་པ་རྒྱས་པར་བཤད་པ། སྤྱི་དོན་གྱི་སྒོ་ནས་དགག་སྒྲུབ་ཀྱི་མཐའ་དཔྱད་པ་དང་གསུམ། དང་པོ་ནི། ཕུང་པོ་ལ་བརྟེན་ནས་བཏགས་པའི་བདག་དེ་ཉིད་དབུ་མའི་རིགས་པས་རྣམ་པར་དཔྱད་ནས་འགོག་དགོས་པ་ཡིན་ཏེ། དེ་མ་བཀག་ན་ཕུང་པོ་ལ་བརྟེན་ནས་ངའོ་སྙམ་པ་དང༌། ང་ཡིར་འཛིན་པའི་འཇིག་ལྟ་ལྷན་སྐྱེས་འབྱུང་ཞིང༌། འཇིག་ལྟ་དེ་ལས་འདོད་ཆགས་ལ་སོགས་པའི་ཉོན་མོངས་པ་དང༌། སྐྱེ་རྒ་ན་འཆི་ལ་སོགས་པའི་སྐྱོན་མ་ལུས་པ་འབྱུང་བ་ཡིན་པའི་ཕྱིར། དེ་སྐད་དུ་གཞུང་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་གྱུར་ཅིང༌། །བདག་ནི་འདི་ཡི་ཡུལ་དུ་རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་གསུངས་པའི་ཕྱིར། འོ་ན་འོག་ནས། ཀུན་བཏགས་ཀྱི་བདག་འགོག་པའི་རིགས་པ་ཁོ་ན་གསུངས་པས། རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་པའི་བདག་ཀྱང་ལྷན་སྐྱེས་ཀྱི་བདག་མ་ཡིན་པར་ཀུན་བཏགས་ཀྱི་ ༼༡༧༠༽ བདག་ལ་འཇོག་དགོས་སོ་སྙམ་ན། སྐྱོན་མེད་དེ། ལྷན་སྐྱེས་ཀྱི་བདག་རིགས་པས་དཔྱད་ནས་འགོག་པར་དམ་བཅས་ནས། ཀུན་བཏགས་ཀྱི་བདག་འགོག་པ་འདི་ཉིད་རིགས་པའི་གནད་ཤིན་ཏུ་ཟབ་པ་ཡིན་པའི་ཕྱིར། ཇི་ལྟར་ཞེ་ན། ཕྱི་རོལ་པ་དང་རང་སྡེ་མང་བཀུར་བ་སོགས་ཀྱིས་ལྷན་སྐྱེས་ཀྱི་བདག་རང་བཞིན་གྱིས་གྲུབ་པའི་སྒྲུབ་བྱེད་དུ། བདག་ཕུང་རྫས་གཞན་ཡིན་པ་དང༌། རྫས་གཅིག་ཡིན་པ་སོགས་འདོད་པ་ལས། སློབ་དཔོན་འདིས་སྒྲུབ་བྱེད་དེ་རྣམས་གཙོ་བོར་འགོག་པར་མཛད་དེ། སྒྲུབ་བྱེད་བཀག་པས་སྒྲུབ་བྱ་ཤུགས་ཀྱིས་ཁེགས་པར་འགྱུར་བ་ལ་དགོངས་པའི་ཕྱིར།

དཔེར་ན་མྱུ་གུ་བདག་ལས་སྐྱེ་བ་སོགས་པས་མྱུ་གུ་རང་བཞིན་གྱིས་སྐྱེ་བ་དོན་གྱིས་ཁེགས་པ་ལ་དགོངས་ནས། བདག་སྐྱེ་སོགས་འགོག་པ་གཙོ་བོར་མཛད་པ་བཞིན་ནོ། །ཁ་ཅིག་གཞུང་དེའི་དངོས་བསྟན་གྱི་འཇིག་ལྟ་ཡིན་ན། ངར་འཛིན་ཡིན་པས་ཁྱབ། གང་ཟག་གི་བདག་འཛིན་ཡིན་པས་ཁྱབ་ཟེར་བ་ནི་མི་འཐད་དེ། འོ་ན་ང་ཡིར་འཛིན་པའི་བློ་ལྷན་སྐྱེས་ཆོས་ཅན། ངར་འཛིན་དང་གང་ཟག་གི་བདག་འཛིན་ཡིན་པར་ཐལ། འདིའི་དངོས་བསྟན་གྱི་འཇིག་ཚོགས་ལ་ལྟ་བ་ཡིན་པའི་ཕྱིར། རྟགས་མ་གྲུབ་ཀྱི་ལན་འདེབས་མི་ནུས་ཏེ། འདིའི་ཐད་ཀྱི་རང་འགྲེལ་ལས། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་ ༼༡༧༡༽ སྙམ་པ་དེ་ལྟ་བུའི་རྣམ་པར་ཞུགས་པ་ཤེས་རབ་ཉོན་མོངས་པ་ཅན་ནོ། །ཞེས་གསུངས་པའི་ཕྱིར། འདོད་ན་དེ་དང་དེ་མིན་པར་ཐལ། ང་ཡིར་འཛིན་པའི་བློ་ཡིན་པའི་ཕྱིར་དང༌། ཆོས་ཀྱི་བདག་འཛིན་ཡིན་པའི་ཕྱིར། ཕྱི་མ་མ་གྲུབ་ན། དེར་ཐལ། ངར་འཛིན་པ་དེ་གང་ཟག་གི་བདག་འཛིན་ཡིན་པའི་ཕྱིར། ཁྱབ་སྟེ། ཆོས་དབྱིངས་བསྟོད་པ་ལས། བདག་དང་བདག་གིར་ཞེས་འཛིན་པས། །ཇི་སྲིད་ཕྱི་རོལ་རྣམས་བཏགས་པ། །བདག་མེད་རྣམ་པ་གཉིས་མཐོང་ནས། །སྲིད་པའི་ས་བོན་འགག་པར་འགྱུར། །ཞེས་གསུངས་པའི་ཕྱིར། གཞན་དུ་ན། གང་ཟག་བདག་མེད་མཐོང་ནས་ནི། །ཞེས་འབྱུང་རིགས་པར་ཐལ། བདག་ཏུ་འཛིན་པ་དང༌། བདག་གིར་འཛིན་པ་གཉིས་ཀ་གང་ཟག་གི་བདག་འཛིན་ཡིན་པའི་ཕྱིར། གཞན་ཡང་ངའི་གཟུགས་ཕུང་ངོ་སྙམ་པའི་བློ་ལྷན་སྐྱེས་ཀྱི་དམིགས་ཡུལ་དུ་གྱུར་པའི་གཟུགས་ཕུང་དེ་གང་ཟག་ཡིན་པར་ཐལ། དེ་ལྟ་བུའི་བློ་ལྷན་སྐྱེས་དེ་གང་ཟག་གི་བདག་འཛིན་ལྷན་སྐྱེས་ཡིན་པའི་ཕྱིར། རྟགས་ཁས། དེས་ན་ཡུལ་བདག་དང་བདག་གི་བའི་ཆོས་རྣམས་དབུ་མའི་རིགས་པས་ཁེགས་པའི་ཚེ། བདག་མེད་གཉིས་རྟོགས་ཏེ། ཡུལ་ཅན་དང་ང་ཡིར་འཛིན་པ་ཡང་ཞི་བར་འགྱུར་བ་ཡིན་ནོ། དེ་སྐད་དུ་རྩ་ཤེ་ལས། བདག་ཉིད་ཡོད་པ་མ་ཡིན་ན། །བདག་གིར་ཡོད་པར་ག་ལ་འགྱུར། །

༼༡༧༢༽ བདག་དང་བདག་གིར་ཞི་བའི་ཕྱིར། །ངར་འཛིན་ང་ཡིར་འཛིན་མེད་འགྱུར། །ཞེས་དང༌། རྗེ་བཙུན་རིན་པོ་ཆེ་གྲགས་པའི་ཞལ་སྔ་ནས་ཀྱང༌། དེ་ལ་བདག་ནི་གང་ཟག་གི་བདག་དང་ཆོས་ཀྱི་བདག་གོ །དེ་མེད་པ་ནི་དེས་སྟོང་པའོ། །ང་མེད་ན་ང་ཡིར་འཛིན་པ་ཡང་མེད་པས་བདག་གཉིས་ཀྱིས་སྟོང་པའོ། །ཞེས་གསུངས་པའི་ཕྱིར། ང་ཡིར་འཛིན་པའམ་བདག་གིར་འཛིན་པ་ཆོས་ཀྱི་བདག་འཛིན་ཡིན་པ་ནི་རིགས་པས་ཀྱང་གྲུབ་སྟེ། དེའི་དམིགས་ཡུལ་དུ་གྱུར་པའི་བདག་གི་བའི་ཆོས་རྣམས་ཆོས་དང་གང་ཟག་གཉིས་ཀྱི་ཟླས་ཕྱེ་བའི་ཆོས་ཙམ་ཡིན་པའི་ཕྱིར། འཇིག་ཚོགས་ལ་ལྟ་བ་དེ་ལས་གྲངས་ཀྱི་སྒོ་ནས་དབྱེ་ན། བདག་ཕུང་གཅིག་ཏུ་ལྟ་བ། བདག་ཕུང་པོ་དང་ལྡན་པར་ལྟ་བ། བདག་ལ་ཕུང་པོ་བརྟེན་པར་ལྟ་བ། ཕུང་པོ་ལ་བདག་བརྟེན་པར་ལྟ་བ་དང་བཞི་ཡོད་ཅིང༌། བཞི་པོ་དེ་ཕུང་པོ་ལྔའི་སྒོ་ནས་བཞི་རེ་ཕྱེ་བས་ཉི་ཤུར་འགྱུར་བ་ཡིན་ཏེ། གཞུང་ལས། གཟུགས་བདག་མ་ཡིན་བདག་ནི་གཟུགས་ལྡན་མིན། །གཟུགས་ལ་བདག་མེད་བདག་ལའང་གཟུགས་ཡོད་མིན། །དེ་ལྟར་རྣམ་བཞིར་ཕུང་ཀུན་ཤེས་བྱ་སྟེ། །འདི་དག་བདག་ཏུ་ལྟ་བ་ཉི་ཤུར་འདོད། །ཅེས་གསུངས་པའི་ཕྱིར། འོ་ན་བཞི་པོ་དེའི་སྟེང་དུ་བདག་ཕུང་གཞན་དུ་ལྟ་བ་དང་བཅས་པས་འཇིག་ལྟ་ལ་རྩ་བའི་དབྱེ་བ་ལྔ་དང༌། ཡན་ལག་གི་དབྱེ་བ་ཉི་ཤུ་རྩ་ལྔར་འགྱུར་རོ་ཞེ་ན། སྐྱོན་མེད་དེ། ༼༡༧༣༽ བདག་ཕུང་གཞན་དུ་ལྟ་བ་དེ་འཇིག་ཚོགས་ལ་ལྟ་བ་མ་ཡིན་པའི་ཕྱིར་ཏེ། དེ་ཕུང་པོ་ལ་མ་བརྟེན་པར་བདག་ཏུ་ལྟ་བ་ཡིན་པའི་ཕྱིར། དེས་ན་འཇིག་ཚོགས་ལ་ལྟ་བ་ཉི་ཤུར་ངེས་ཤིང༌། དེའི་གོ་དོན་ཡང༌། འཇིག་ཚོགས་ཕུང་པོ་ལ་འདོད་པར་རང་སྡེ་ཐམས་ཅད་མཐུན་ཡང༌། དངོས་སྨྲ་བ་གསུམ་དང་རང་རྒྱུད་པས་ཕུང་པོ་ལ་དམིགས་ནས་བདག་ཏུ་ལྟ་བ་ལ་འཇིག་ལྟ་བ་དང༌། ཐལ་འགྱུར་བས་འཇིག་ཚོགས་སམ་ཕུང་པོ་དམིགས་ཡུལ་དུ་སོང་བ་ལ་བརྟེན་ནས་བདག་ཏུ་ལྟ་བ་ལ་འཇིག་ཚོགས་ལ་ལྟ་བ་ཞེས་བར་གྱི་ཚིག་མི་མངོན་པར་བྱས་ནས་བཞག་པ་ཡིན་ཅེས་ཀུན་མཁྱེན་བླ་མས་བཞེད་དོ། །འདིར་དཔྱོད་ལྡན་ལ་དོགས་པ་འདི་འབྱུང་སྟེ།

འོ་ན་བདག་ཕུང་རྟེན་དང་བརྟེན་པར་ལྟ་བ་དེ་འཇིག་ཚོགས་ལ་ལྟ་བ་མ་ཡིན་པར་ཐལ། དེ་བདག་ཕུང་གཞན་དུ་ལྟ་བའི་ནང་ཚན་ཡིན་པའི་ཕྱིར་ཏེ། བདག་ཕུང་རྫས་གཞན་ཡིན་ན། རྟེན་དང་བརྟེན་པར་ལྟ་བ་འཐད་པ་ལས། རྫས་གཞན་མེད་པས་རྟེན་དང་བརྟེན་པར་མེད་དོ་ཞེས་གསལ་བར་བཤད་པའི་ཕྱིར་ཏེ། གཞན་ཉིད་ཡོད་ན་རྟོག་པ་འདི་འགྱུར་ན། །གཞན་ཉིད་དེ་མེད་ཕྱིར་འདི་རྟོག་པ་འོ། །ཞེས་གསུངས་པའི་ཕྱིར་སྙམ་ན། ཁོ་བོ་ནི་རེ་ཞིག་འདི་ཙམ་དུ་སེམས་ཏེ། བདག་ཕུང་རྟེན་དང་བརྟེན་པ་དེ་བདག་ཕུང་དོན་གཞན་གྱི་ནང་ཚན་ཡིན་ཀྱང༌། རྟེན་དང་བརྟེན་པར་ལྟ་བ་དེ་བདག་ཕུང་གཞན་དུ་ལྟ་བར་ཁས་ལེན་མི་དགོས་ཏེ། དཔེར་ན་བདག་ ༼༡༧༤༽ མེད་ཐམས་ཅད་གང་ཟག་གི་བདག་མེད་ཡིན་ཀྱང༌། བདག་མེད་དུ་ལྟ་བ་ཡིན་ན། གང་ཟག་བདག་མེད་དུ་ལྟ་བ་ཡིན་པས་མ་ཁྱབ་པ་བཞིན་ནོ། །བདག་ཕུང་རྟེན་དང་བརྟེན་པར་ལྟ་བ་བདག་ཕུང་གཞན་དུ་ལྟ་བ་མ་ཡིན་ཏེ། དེ་ཕུང་པོ་ལ་བརྟེན་ནས་བདག་ཏུ་ལྟ་བར་སོང་བའི་ཕྱིར། དེས་ན་ཕུང་པོ་ལ་བརྟེན་ནས་བདག་ཏུ་འཛིན་པའི་འཇིག་ཚོགས་ལ་ལྟ་བ་ཀུན་བཏགས་ལ་རྩ་བའི་དབྱེ་བ་བཞི་དང༌། ཡན་ལག་གི་དབྱེ་བ་ཉི་ཤུར་ངེས་པ་ཡིན་ཏེ། དེ་དག་བདག་ཏུ་ལྟ་བ་ཉི་ཤུར་འདོད། །ཅེས་དང༌། རང་འགྲེལ་ལས་ཀྱང༌། འདི་ལྟར་ཕུང་པོ་མ་གཏོགས་པར་ནི་འགའ་ཡང་བདག་ཏུ་མངོན་པར་ཞེན་པ་མེད་པས་འཇིག་ཚོགས་ལ་ལྟ་བ་རྣམ་པ་ལྔ་མི་སྲིད་དོ། །ཞེས་གསུངས་པའི་ཕྱིར། བདག་ཏུ་འཛིན་པའི་འཇིག་ལྟ་ལ་དེ་ལྟར་ཡིན་གྱི། སྤྱིར་འཇིག་ལྟ་ལ་ཉི་ཤུར་མ་ངེས་ཏེ། ང་ཡིར་འཛིན་པའི་འཇིག་ལྟ་རྣམས་ཉི་ཤུ་པོ་གང་རུང་དུ་མ་ངེས་པའི་ཕྱིར། དེང་སང་ཕལ་ཆེར་འཇིག་ཚོགས་ལ་ལྟ་བ་ཡིན་ན། བདག་ཏུ་ལྟ་བ་ཡིན་པས་ཁྱབ་ཟེར་བ་ཡང་མི་འཐད་དེ། ང་ཡིར་འཛིན་པའི་འཇིག་ལྟ་དེ་བདག་ཏུ་ལྟ་བ་མ་ཡིན་པའི་ཕྱིར་ཏེ། དེ་བདག་གིར་ལྟ་བ་ཡིན་པའི་ཕྱིར་ཏེ། དེ་ང་ཡིར་ལྟ་བ་ཡིན་པའི་ཕྱིར། དེས་ན་ཕུང་པོ་ལ་བརྟེན་ནས་བདག་དང་བདག་གིར་ལྟ་བ་གང་རུང་ལ་འཇིག་ཚོགས་ལ་ལྟ་བ་ཞེས་འཇོག་དགོས་པར་སེམས་སོ། །འཇིག་ལྟ་ཉི་ཤུ་པོ་དེ་མཐོང་སྤང་དང་སྒོམ་སྤང་གང་ཡིན་སྙམ་

༼༡༧༥༽ ན། མཐོང་སྤང་ཡིན་ཏེ། སྤང་བྱ་ཀུན་བཏགས་ཡིན་པའི་ཕྱིར་དང༌། གཉེན་པོ་མཐོང་ལམ་གྱི་ཡེ་ཤེས་ལ་བརྟེན་ནས་ཉི་ཤུ་པོ་སྤངས་པ་ན་རྒྱུན་ཞུགས་ཀྱི་འབྲས་བུ་ཐོབ་པར་འཇོག་པའི་ཕྱིར། དེ་སྐད་དུ་མདོ་ལས། འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །ཞེས་དང༌། གཞུང་ལས། ལྟ་རི་བདག་མེད་རྟོགས་པའི་རྡོ་རྗེ་ཡིས། །བཅོམ་བདག་གང་དང་ལྷན་ཅིག་འཇིག་འགྱུར་བ། །འཇིག་ཚོགས་ལྟ་རི་ལྷུན་སྟུག་ལ་གནས་པའི། །རྩེ་མོ་མཐོ་བར་འགྱུར་པ་འདི་དག་གོ །ཞེས་གསུངས་སོ། །དེའི་དོན་ཡང་བརྟག་པ་མཐའ་བཟུང་གི་དཔེའི་ཚུལ་དུ་གསེར་གྱི་ས་གཞི་ལས་རི་ལྷུན་སྟུག་པ་གཅིག་ཐོན། དེ་ལ་རྩེ་མོ་སྲིད་རྩེར་སླེབས་པ་ཉི་ཤུ་ཡོད་པ་དང་འདྲ་བར། ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ཀྱི་ས་གཞི་ལས་ངར་འཛིན་ལྷན་སྐྱེས་ཀྱི་རི་ལྷུན་སྟུག་པ་བྱུང༌། དེ་ལས་གནས་སྐབས་སུ་གྲུབ་མཐའ་ངན་པས་བསླད་པ་ལ་བརྟེན། བདག་གཟུགས་ཕུང་དུ་ལྟ་བ་སོགས་འཇིག་ལྟ་ཀུན་བཏགས་ཀྱི་རིའི་རྩེ་མོ་ཉི་ཤུ་བྱུང་བར་ཀུན་མཁྱེན་བླ་མས་བཞེད་པ་ཡིན་ཏེ། དེའི་ཤེས་བྱེད་ཀྱང་རང་འགྲེལ་ལས། འཇིག་ཚོགས་ལ་ལྟ་བའི་རི་བོ་འཕགས་པའི་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་བཞིན་ཉོན་མོངས་པའི་བྲག་རྡོ་འཕེལ་བ་འཁོར་བ་ཐོག་མ་མེད་པ་ནས་བྱུང་བ་དཔང་ཁམས་གསུམ་ ༼༡༧༦༽ དུ་མཐོ་བ། ཕྱོགས་ཀྱི་ངོས་མ་ལུས་པ་ཁྱབ་པ། མ་རིག་པའི་གསེར་གྱི་ས་གཞི་ལས་ཐོན་པ། བདག་མེད་པ་ཁོང་དུ་ཆུད་པའི་རྡོ་རྗེས་བཤིག་པ་ན་རྩེ་མོ་ཆེས་མཐོ་བ་གང་དག་དང༌། ལྷན་ཅིག་འཇིག་པར་འགྱུར་བ་དེ་དག་རྩེ་མོ་ཡིན་པར་ཤེས་པར་བྱའོ། །ཞེས་གསུངས་པའི་ཕྱིར། འདིར་ཙོང་ཁ་པས། བཅོམ་བདག་གང་དང་ལྷན་ཅིག་འཇིག་འགྱུར་བ། །ཞེས་པའི་ལྷན་ཅིག་ཡུལ་གྱི་འཇིག་ལྟ་དང༌། འཇིག་ཚོགས་ལྟ་རི་ལྷུན་སྟུག་ལ་གནས་པ། །ཞེས་པའི་རྩ་བའི་འཇིག་ལྟ་དོན་གཅིག་ཅིང༌།

དེ་ཡང་འཇིག་ལྟ་ཀུན་བཏགས་ལ་འཇོག སྤོང་ཚུལ་ཡང་རྩེ་མོ་ཉི་ཤུ་རྒྱུན་ཞུགས་ཀྱིས་སྤངས་པ་དང་ལྷན་ཅིག་ཏུ་སྤོང་བ་ཡིན་གསུངས་པ་མི་འཐད་དེ། འོ་ན་བདག་ཏུ་འཛིན་པའི་འཇིག་ལྟ་ཀུན་བཏགས་ལ་ཉི་ཤུར་གྲངས་མ་ངེས་པར་ཐལ། སྐབས་འདིའི་རྩ་བའི་འཇིག་ལྟ་ཀུན་བཏགས་ཡིན་པ་གང་ཞིག དེ་ཀུན་བཏགས་ཉི་ཤུ་པོ་གང་རུང་དུ་མ་ངེས་པའི་ཕྱིར། འདོད་ན། དེ་དག་བདག་ཏུ་ལྟ་བ་ཉི་ཤུར་འདོད། །ཞེས་པ་དེ་གྲངས་ངེས་ཀྱི་དབང་དུ་བྱས་པ་མ་ཡིན་པར་ཐལ། འདོད་པའི་ཕྱིར། དེ་ལ་འདོད་ན། གཟུགས་བདག་མ་ཡིན་ཞེས་སོགས་ཀྱི་སྔ་འགྲེལ་ལས། འཇིག་ཚོགས་ལ་ལྟ་བ་དམིགས་པ་དང༌། རྣམ་པ་ལོག་པ་ལ་འཇུག་པ་གྲངས་ཀྱི་སྒོ་ནས་བསྟན་པའི་ཕྱིར་བཤད་པ་ཞེས་གསུངས་པ་དང་འགལ་བར་འགྱུར་རོ། །རང་ལུགས་ནི། སྤྱིར་གཞུང་འདིའི་དོན་འཆད་ཚུལ་དཀའ་བ་ཙམ་དུ་འདུག་ ༼༡༧༧༽ ཀྱང་ཀུན་མཁྱེན་བླ་མའི་བཞེད་པ་ལྟར་ན། བཅོམ་བདག་གང་དང་ལྷན་ཅིག་འཇིག་གྱུར་བ། །ཞེས་པའི་ཚིག་ཟུར་གྱི་གང་དང་ཞེས་པས་ལྷན་ཅིག་ཡུལ་བསྟན། ལྷན་ཅིག་འཇིག་འགྱུར་བ་ཞེས་པས་ལྷན་ཅིག་པ་པོ་བསྟན་ཅིང༌། ཅིག་ཡུལ་དང་ཅིག་པ་པོ་གཉིས་ཀའང་རྩེ་མོ་ཉི་ཤུ་ལ་འཇོག་པས། ཐ་དད་དུ་མེད་པར་འཆད་པ་ཡིན་ཏེ། རང་འགྲེལ་ལས། རྩེ་མོ་ཆེས་མཐོ་བ་གང་དག་དང་ལྷན་ཅིག་འཇིག་པར་འགྱུར་བ་དེ་དག་ནི་རྩེ་མོ་ཡིན་པར་ཤེས་པར་བྱའོ། །ཞེས་གསུངས་པའི་ཕྱིར་དང༌། རྩེ་མོ་མཐོ་བར་གྱུར་པ་འདི་དག་གོ །ཞེས་པའི་དོན་ཡང་རྩེ་མོ་ཉི་ཤུ་བཅོམ་ནས་རྒྱུན་ཞུགས་ཀྱི་འབྲས་བུ་མངོན་དུ་བྱ་བར་མདོ་ལས་གསུངས་པའི་ཉི་ཤུ་པོ་དེ་བདག་གཟུགས་ཕུང་དུ་ལྟ་བ་སོགས་ཀྱི་འཇིག་ལྟ་ཉི་ཤུ་པོ་འདི་དག་ལ་ངོས་འཛིན་ཞེས་པའི་དོན་ཡིན་པའི་ཕྱིར་རོ། །གཉིས་པ་འགོག་བྱེད་ཀྱི་རིགས་པ་རྒྱས་པར་བཤད་པ་ལ་དོན་གསུམ་སྟེ། གང་ཟག་རྫས་ཡོད་རིགས་པས་དཔྱད་ནས་དགག རྟེན་ནས་བཏགས་པའི་གང་ཟག་རྣམ་པར་བཞག རིགས་པའི་ཚུལ་དེ་དངོས་པོ་ཀུན་ལ་བསྒྲེ་བའོ། །དང་པོ་ནི།

ཕུང་པོ་ལ་བརྟེན་ནས་བཏགས་པའི་གང་ཟག་དེ་རྣམ་པ་ལྔའམ་བདུན་གྱི་སྒོ་ནས་བཙལ་བ་ན་གང་དུ་ཡང་མི་རྙེད་ཅིང༌། དེ་ལྟར་མ་རྙེད་པ་ལ་ངེས་ཤེས་འདྲོངས་པ་ན་གང་ཟག་བདེན་མེད་དུ་རྟོགས་པའམ། གང་ཟག་གི་གནས་ལུགས་རྟོགས་པ་ ༼༡༧༨༽ ཡིན་ཏེ། ཇོ་བོ་རྗེས། མ་མཐོང་བ་ཉིད་དེ་མཐོང་བར། །ཤིན་ཏུ་ཟབ་པའི་མདོ་ལས་གསུངས། །ཞེས་དང༌། སྡོམ་གསུམ་ཁ་སྐོང་ལས། དེ་ཉིད་ཕུང་པོ་རྣམས་ལ་ནི། །རྣམ་པ་ལྔ་འམ་རྣམ་བདུན་གྱིས། །བཙལ་བའི་ཚེ་ན་མ་རྙེད་ཀྱང༌། །ཞེས་དང༌། འཇུག་པ་དཀའ་འགྲེལ་ལས། བདག་ཕུང་གཞན་དུ་གྲུབ་པ་དགག །རྟེན་དང་བརྟེན་པར་གྲུབ་པར་དགག །བདག་ནི་ཕུང་པོར་ལྡན་པ་དགག །ཞེས་གསུངས་པའི་ཕྱིར། བདག་ཕུང་གཞན་ཡིན་པ་ནི་གྲངས་ཅན་པ་སོགས་ཕྱི་རོལ་པའི་འདོད་པ་ཡིན་ཏེ། གྲངས་ཅན་པས། བདག་རྣམ་སྨིན་ཟ་བ་པོ་དང༌། རྟག་པའི་དངོས་པོ་དང༌། ལས་བྱེད་པ་པོ་མིན་པ་དང༌། བདེ་སྡུག་ལ་སོགས་པའི་ཡོན་ཏན་མེད་པ་དང༌། བརྐྱངས་བསྐུམ་ལ་སོགས་པའི་བྱ་བ་མེད་པ་དང་ཁྱད་པར་ལྔ་ལྡན་དུ་འདོད། བྱེ་བྲག་པས་བདག་ནི་བློ་དང་བདེ་བ་སོགས་ཁྱད་པར་དགུ་ལྡན་དུ་འདོད། རིགས་བྱེད་དུ་སྨྲ་བ་དག་བུམ་པ་ལ་སོགས་པའི་སྣོད་ཐ་དད་ཀྱི་ནམ་མཁའ་ལྟར་ལུས་ཐ་དད་པའི་བདག་ཅིག་སྣ་ཚོགས་པ་ཉིད་དུ་ཁས་ལེན་པར་བྱེད་དོ། །དེ་འགོག་ཚུལ་ནི། ཁྱད་པར་ལྔ་ལྡན་གྱི་བདག་ལ་སོགས་པ་དེ་རྣམས་ཆོས་ཅན། དེ་ཁོ་ན་ཉིད་དུ་ཡོད་པ་དང༌། ངར་འཛིན་ལྷན་སྐྱེས་ཀྱི་རྟེན་ཡིན་པ་དང༌། ཐ་སྙད་དུ་ཡོད་པ་གསུམ་ཀ་མི་འཐད་དེ། རང་གི་ངོ་བོ་ཅི་ཡང་མ་སྐྱེས་པའི་ཕྱིར་མོ་གཤམ་གྱི་བུ་བཞིན་ནོ། ། ༼༡༧༩༽ འདི་ནི་གཞན་ལ་གྲགས་ཀྱི་གཏན་ཚིགས་ཡིན་ནོ། །དེ་སྐད་དུ་གཞུང་ལས། ཟ་པོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། །དེའི་དབྱེ་ཅུང་ཟད་ཅུང་ཟད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་འགྱུར། །མོ་གཤམ་བུ་ལྟར་སྐྱེ་བ་དང་བྲལ་ཕྱིར། །དེ་ལྟར་གྱུར་པའི་བདག་ནི་ཡོད་མིན་ཞིང༌། །འདི་ནི་ངར་འཛིན་རྟེན་དུའང་མི་རིགས་ལ། །འདི་ནི་ཀུན་རྫོབ་ཏུ་ཡང་ཡོད་མི་འདོད། །ཞེས་སོགས་གསུངས་སོ། །བདག་ཕུང་རྫས་གཅིག་ཡིན་པ་ནི།

རང་སྡེ་མང་བཀུར་བའི་ནང་ཚན་ས་སྒྲོགས་རི་པ་དང་བསྲུང་བ་པ་རྣམས་ཡིན་ཏེ། ཁ་ཅིག་བདག་ལྟའི་རྟེན་དུ་ཕུང་པོ་ནི། །ལྔ་ཆར་ཡང་འདོད་ཁ་ཅིག་སེམས་གཅིག་འདོད། །ཅེས་བཤད་པའི་ཕྱིར། དེ་འགོག་ཚུལ་ལ་རིགས་པའི་གཙོ་བོ་བདུན་ཡོད་པའི་དང་པོ་ནི། གང་ཟག་གཅིག་གི་བདག་དུ་མར་ཐལ། ཕུང་པོ་ལ་དུ་མ་ཡོད་པ་གང་ཞིག བདག་ཕུང་གཅིག་ཡིན་པའི་ཕྱིར། འདོད་ན། མདོ་ལས། འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ་ཞེས་པ་དང་འགལ་ལོ། །གཉིས་པ་ནི། བདག་རྫས་སུ་ཡོད་པར་ཐལ། ཕུང་པོ་རྫས་སུ་ཡོད་པའི་ཕྱིར། འདོད་ན། མདོ་ལས། དགེ་སློང་དག་ལྔ་པོ་འདི་དག་མིང་ཙམ་ཐ་སྙད་ཙམ་བཏགས་པ་ཙམ་ཡིན་ཏེ། འདས་པའི་དུས་ ༼༡༨༠༽ དང༌། མ་འོངས་པའི་དུས་དང་ནམ་མཁའ་དང༌། མྱ་ངན་ལས་འདས་པ་དང་གང་ཟག་གོ་ཞེས་གསུངས་པ་དང་འགལ་ལོ། །གསུམ་པ་ནི། འཇིག་ཚོགས་ལ་ལྟ་བ་བློ་ཕྱིན་ཅི་མ་ལོག་པར་ཐལ། དེ་རྫས་སུ་ཡོད་པའི་ཡུལ་ཅན་ཡིན་པའི་ཕྱིར་ཏེ། དེའི་དམིགས་ཡུལ་བདག་རྫས་སུ་ཡོད་པའི་ཕྱིར། རྟགས་ཁས། བཞི་པ་ནི། ལྷག་མེད་དུ་མྱ་ངན་ལས་འདས་པའི་ཚེ་བདག་རྒྱུན་ཆད་པར་ཐལ། དེའི་ཚེ་ཕུང་པོ་རྒྱུན་ཆད་པའི་ཕྱིར། འདོད་ན། ཆད་པའི་མཐར་ལྟུང་བར་འགྱུར་རོ། །ལྔ་པ་ནི། མྱ་ངན་ལས་འདས་པའི་སྔ་རོལ་དུ་ཕུང་པོ་ཞིག་པའི་ཚེ་ན་བདག་ཀྱང་ཞིག་པར་ཐལ། བདག་ཕུང་གཅིག་པའི་ཕྱིར། འདོད་ན། མདོ་ལས། དེའི་ཚེ་དེའི་དུས་ན་ང་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ། །ཞེས་གསུངས་པ་དང་འགལ་ལོ། །དྲུག་པ་ནི། འཇིག་རྟེན་མཐའ་དང་ལྡན་མི་ལྡན་སོགས་ཀྱི་མུ་བཞི་དང༌། འཇིག་རྟེན་རྟག་མི་རྟག་སོགས་ཀྱི་མུ་བཞི་པོ་རྣམས་ལུང་དུ་མ་བསྟན་པར་བཞག་པར་མི་འཐད་པར་ཐལ། བདག་ཕུང་གཅིག་ཡིན་ན། དེའི་ཚེ་འཇིག་རྟེན་གྱི་སྒྲས་ཕུང་པོ་བསྟན་དགོས་པས་འཇིག་རྟེན་མཐའ་དང་ལྡན་པ་དང༌། མི་རྟག་པར་ལུང་སྟོན་རིགས་པའི་ཕྱིར། བདུན་པ་ནི། བདག་མེད་མཐོང་བའི་རྣལ་འབྱོར་མངོན་སུམ་གྱིས་བདག་མེད་པར་མཐོང་བའི་ཚེ།

ཕུང་པོ་མེད་པར་མཐོང་བར་ཐལ། བདག་ཕུང་གཅིག་ཡིན་པའི་ཕྱིར། བདུན་པོ་འདི་ 

༼༡༨༡༽ དག་ནི་ཟླ་བའི་ཞབས་ཀྱི་རིགས་པ་དྲི་མ་མེད་པ་ཡིན་ཏེ། འཇུག་པ་ལས། གལ་ཏེ་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་པོར་འགྱུར། །བདག་ནི་རྫས་སུ་འགྱུར་ཞིང་དེར་ལྟ་བ། །རྫས་ལ་འཇུག་པས་ཕྱིན་ཅི་ལོག་མི་འགྱུར། །མྱ་ངན་འདས་ཚེ་ངེས་པར་བདག་ཆད་འགྱུར། །མྱ་ངན་འདས་སྔོན་སྐད་ཅིག་དག་ལ་ནི། །སྐྱེ་འཇིག་བྱེད་པོ་མེད་པས་དེ་འབྲས་མེད། །ཅེས་དང༌། འཇིག་རྟེན་མཐའ་ལྡན་ལ་སོགས་མེད་ཕྱིར་རོ། །ཁྱོད་ཀྱི་རྣལ་འབྱོར་བདག་མེད་མཐོང་བ་ལ། །དེ་ཚེ་ངེས་པར་དངོས་རྣམས་མེད་པར་འགྱུར། །ཞེས་གསུངས་པའི་ཕྱིར། ཕུང་པོ་ལ་བདག་བརྟེན་པ་དང༌། བདག་ལ་ཕུང་པོ་བརྟེན་པ་ཡང་མི་འཐད་དེ། བདག་ཕུང་རྫས་གཞན་ཡིན་ན། འཁར་གཞོང་ན་ཞོ་ཡོད་དོ། །ཞེས་པ་ལྟར་རྟེན་དང་བརྟེན་པར་འགྱུར་རིགས་པ་ལས། བདག་ཕུང་རྫས་གཞན་དུ་མེད་པའི་ཕྱིར། དེ་སྐད་དུ་གཞུང་ལས། ཕུང་པོར་བདག་ཡོད་མ་ཡིན་བདག་ལ་ཡང༌། །ཕུང་པོ་དེ་རྣམས་ཡོད་མིན་གང་ཕྱིར་འདིར། །གཞན་ཉིད་ཡོད་ན་རྟོག་པ་འདིར་འགྱུར་ན། །གཞན་ཉིད་དེ་མེད་དེ་ཕྱིར་འདི་རྟོག་པའོ། །ཞེས་གསུངས་སོ། །རྣམ་པ་ལྔ་པ་བདག་ཕུང་པོ་དང་ལྡན་པ་མི་འདོད་དེ། ལྷས་བྱིན་གཟུགས་དང་ལྡན་ཞེས་པ་ལྟ་བུ་ཐ་མི་དད་ཀྱི་ལྡན་པ་ཡིན་ན། རྫས་གཅིག་དང༌། ༼༡༨༢༽ ལྷས་བྱིན་བ་ལང་དང་ལྡན་ཞེས་པ་ལྟ་བུ་ཐ་དད་ཀྱི་ལྡན་པ་ཡིན་ན། རྫས་གཞན་དུ་འགྱུར་བ་ལས། བདག་ཕུང་རྫས་གཅིག་དང་རྫས་གཞན་དུ་མེད་པའི་ཕྱིར་ཏེ། བདག་ནི་གཟུགས་ལྡན་མི་འདོད་གང་ཕྱིར་བདག །ཡོད་མིན་དེ་ཕྱིར་ལྡན་དོན་སྦྱོར་བ་མེད། །གཞན་ན་གནག་ལྡན་གཞན་མིན་གཟུགས་ལྡན་ན། །བདག་ནི་གཟུགས་ལས་དེ་ཉིད་གཞན་ཉིད་མེད། །ཅེས་གསུངས་པའི་ཕྱིར། རྣམ་པ་ལྔ་པོ་ཡང་བསྡུ་ན། རྫས་གཅིག་རྫས་གཞན་གཉིས་སུ་འདུས་ཏེ། རྟེན་དང་བརྟེན་པ་ནི་རྫས་གཞན་གྱི་ཕྱོགས་དང༌། ལྡན་པ་ནི་རྫས་གཅིག་དང་རྫས་གཞན་ཅི་རིགས་པར་ངེས་པའི་ཕྱིར། རྣམ་པ་དྲུག་པ་དང་བདུན་པ་ཕུང་པོ་ཚོགས་ཙམ་བདག་ཡིན་པ་དང༌།

ཕུང་པོའི་དབྱིབས་བདག་ཡིན་པའང་མི་འཐད་དེ། ཕུང་པོ་དུ་མ་ཚོགས་པ་བདག་ཡིན་ན་མི་འཐད་དེ། མདོ་ལས། ཕུང་པོ་ལ་བརྟེན་ནས་བདག་བཏགས་པ་ཙམ་དུ་གསུངས་པའི་ཕྱིར་དང༌། དབྱིབས་བདག་ཡིན་ན། བདག་གཟུགས་ཅན་ཁོ་ནར་འགྱུར་བས་བདག་སེམས་མེད་དུ་ཐལ་བའི་སྐྱོན་ཡོད་པའི་ཕྱིར། དེ་སྐད་དུ་མདོ་ལས། ཅི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་འདོགས་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱ་འོ། །ཞེས་དང༌། འཇུག་པ་ལས། མདོ་ལས་ཕུང་པོ་བརྟེན་ནས་ཡིན་གསུངས་པ། །དེ་ཕྱིར་ཕུང་པོ་འདུས་ཙམ་ ༼༡༨༣༽ བདག་མ་ཡིན། །དབྱིབས་ཤེ་ན་དེ་གཟུགས་ཅན་ལ་ཡོད་ཕྱིར། །ཁྱོད་ལ་དེ་དག་ཉིད་བདག་ཅེས་འགྱུར་གྱི། །སེམས་སོགས་ཚོགས་ནི་བདག་ཉིད་འགྱུར་མིན་ཏེ། །གང་ཕྱིར་དེ་དག་ལ་དབྱིབས་ཡོད་མ་ཡིན། །ཞེས་གསུངས་སོ། །མང་བཀུར་བའི་ནང་ཚན་གནས་མ་བུའི་སྡེ་པ་རྣམས་བདག་ཕུང་རྫས་གཅིག་དང་རྫས་གཞན་རྟག་མི་རྟག་གང་དུ་ཡང་བརྗོད་དུ་མེད་པའི་རྫས་ཡོད་དུ་འདོད་པ་ཡིན་ཏེ། ཁ་ཅིག་དེ་ཉིད་གཞན་ཉིད་རྟག་མི་རྟག་ལ་སོགས་བརྗོད་མེད་གང་ཟག་རྫས་ཡོད་འདོད། ཅེས་བཤད་པའི་ཕྱིར། དེ་འགོག་ཚུལ་ལ་རིགས་པའི་རྣམ་གྲངས་དུ་མ་གསུངས་ཀྱང༌། གཙོ་བོ་ནི་བདག་གང་དུ་ཡང་བརྗོད་དུ་མེད་པ་མི་འཐད་པར་ཐལ། བདག་རྫས་ཡོད་ཡིན་པའི་ཕྱིར། རྟགས་ཁས། ཞེས་པའི་རིགས་པ་འདི་ཡིན་ཏེ། གལ་ཏེ་བདག་འགའ་དངོས་པོར་གྲུབ་གྱུར་ན། །སེམས་ལྟར་གྲུབ་དངོས་བརྗོད་དུ་མེད་མི་འགྱུར། །ཞེས་དང༌། དཀའ་འགྲེལ་ལས། བརྗོད་དུ་མེད་ན་རྫས་སུ་ཡོད་མི་སྲིད། །ཅེས་གསུངས་པའི་ཕྱིར། རྣམ་པ་ལྔའམ་བདུན་གྱི་སྒོ་ནས་འཚོལ་བའི་རིགས་པ་འདི་དག་གང་ཟག་བདག་འགོག་པའི་རིགས་པའི་གཙོ་བོ་ཡིན་ཞིང༌། ཆོས་ཀྱི་བདག་འགོག་ཚུལ་ལ་ཡང་རིགས་བསྒྲེས་ཏེ་ཤེས་པར་འགྱུར་བ་ཡིན་ཏེ། ཤིང་རྟ་དེ་ལ་འཕང་ལོ་སོགས་རང་གི་ཡན་ལག་རྣམས་ལ་རྫས་གཅིག་དང་རྫས་གཞན་སོགས་ ༼༡༨༤༽ རྣམ་པ་བདུན་གྱི་སྒོ་ནས་འཚོལ་བར་གསུངས་པའི་ཕྱིར་ཏེ།

ཤིང་རྟ་རང་ཡན་ལག་ལས་གཞན་འདོད་མིན། །གཞན་མིན་མ་ཡིན་དེ་ལྡན་ཡང་མིན་ཞིང༌། །ཡན་ལག་ལ་མིན་ཡན་ལག་དག་དེར་མིན། །འདུས་པ་ཙམ་མིན་དབྱིབས་མིན་ཇི་བཞིན་ནོ། །ཞེས་གསུངས་པའི་ཕྱིར། གཉིས་པ་བརྟེན་ནས་བཏགས་པའི་གང་ཟག་རྣམ་པར་བཞག་པ་ནི། དོན་དམ་དཔྱོད་བྱེད་ཀྱི་རིགས་པས་བདག་བཙལ་བ་ན་མི་རྙེད་ཀྱང༌། ཐ་སྙད་དུ་ཕུང་པོ་ལ་བརྟེན་ནས་བདག་བཏགས་པ་ཙམ་ཞིག་ཁས་ལེན་ཏེ། འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་དང༌། དེའི་རང་འགྲེལ་ལས། ཕུང་པོ་རྣམས་ལ་བརྟེན་ནས་བཏགས་པ་ཞེས་བྱ་བ་འདི་ཙམ་ཞིག་འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླང་བར་བྱ་སྟེ། བདག་ཏུ་ཐ་སྙད་བཏགས་པ་མཐོང་བའི་ཕྱིར་རོ། །ཞེས་གསུངས་པའི་ཕྱིར། དེ་ལྟར་ན། འཇིག་རྟེན་ཐ་སྙད་དུ་ཕུང་པོ་ནི་ཉེ་བར་བླང་བྱ་དང༌། བདག་ནི་ཉེ་བར་ལེན་པ་པོ། ཕུང་པོ་ནི་ཆ་ཤས་དང༌། བདག་ནི་ཆ་ཤས་ཅན། ཕུང་པོ་ནི་ཡན་ལག་དང༌། བདག་ནི་ཡན་ལག་ཅན་ཡིན་ཏེ། དེ་ནི་དེ་ཉིད་དུ་འམ་འཇིག་རྟེན་དུ། །རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། །རྣམ་དཔྱད་མེད་པར་འཇིག་རྟེན་ཉིད་ལས་འདིར། །རང་གི་ཡན་ལག་བརྟེན་ནས་འདོགས་པ་ཡིན། །དེ་ཉིད་ཡན་ལག་ཅན་དེ་ཆ་ཤས་ཅན། །ཤིང་རྟ་དེ་ཉིད་བྱེད་པོ་ཞེས་འགྲོར་བསྙད། ། ༼༡༨༥༽ སྐྱེ་བོ་རྣམས་ལ་ལེན་པོ་ཉིད་དུ་འགྲུབ། །འཇིག་རྟེན་གྲགས་པའི་ཀུན་རྫོབ་མ་བརླག་ཅིག །ཅེས་དང༌། སྡོམ་གསུམ་ཁ་སྐོང་ལས། མ་དཔྱད་འཇིག་རྟེན་གྲགས་པའི་ངོར། །རང་གི་ཉེ་བར་བླང་བྱ་དང༌། །ཆ་ཤས་དང་ནི་ཡན་ལག་ལ། །བརྟེན་ནས་ལེན་པ་པོ་དང་ནི། །ཆ་ཤས་ཅན་དང་ཡན་ལག་ཅན། །འཇོག་པ་ཤིང་རྟའི་དཔེ་དང་ནི། །སྦྱར་བ་དཔལ་ལྡན་ཟླ་བས་གསུངས། །ཞེས་གསུངས་པའི་ཕྱིར། གསུམ་པ་རིགས་པའི་ཚུལ་དེ་དངོས་པོ་ཀུན་ལ་བསྒྲེ་བ་ནི། བདག་ཏུ་མ་ཟད་བུམ་པ་སྣམ་བུ་ལ་སོགས་པའི་འཇིག་རྟེན་གྱི་ཐ་སྙད་བདེན་པ་ཀུན་རང་གི་ཆ་ཤས་དང༌། ཡན་ལག་རྣམས་ལ་ཤིང་རྟ་ལྟར་རྣམ་པ་བདུན་གྱིས་བཙལ་ན་མི་རྙེད་ཀྱང༌།

ཐ་སྙད་དུ་ཆ་ཤས་དང་ཡན་ལག་དང་ཡོན་ཏན་དང་མཚན་གཞི་དང་བསྲེག་བྱ་སོགས་ལ་བརྟེན་ནས་ཆ་ཤས་ཅན་དང༌། ཡན་ལག་ཅན་དང༌། ཡོན་ཏན་ཅན་དང༌། མཚན་ཉིད་དང༌། སྲེག་བྱེད་སོགས་ཐ་སྙད་བདེན་པའི་རྣམ་གཞག་ཁས་ལེན་པར་བྱ་དགོས་ཏེ། གཞུང་ལས། བུམ་པ་སྣམ་བུ་རེ་ལྡེ་དམག་དང་ནགས་ཚལ་ཕྲེང་བ་ལྗོན་ཤིང་དང༌། །ཁང་ཁྱིམ་ཤིང་རྟ་བྲན་དང་འགྲོན་གནས་ལ་སོགས་དངོས་པོ་རྣམས་དག་དང༌། །དེ་བཞིན་གང་དག་སྒོ་ནས་སྐྱེ་འདིས་བསྙད་པ་དེ་རྣམས་རྟོགས་བྱ་སྟེ། །གང་ཕྱིར་ཐུབ་དབང་དེ་ནི་འཇིག་རྟེན་ལྷན་ཅིག་རྩོད་མི་མཛད་ ༼༡༨༦༽ ཕྱིར་རོ། །ཡན་ལག་ཡོན་ཏན་འདོད་ཆགས་མཚན་ཉིད་དང་ནི་བུད་ཤིང་ལ་སོགས་དང༌། །ཡོན་ཏན་ཅན་ཡན་ལག་ཅན་ཆགས་དང་མཚན་གཞི་མེ་ལ་སོགས་དོན་དག །དེ་རྣམས་ཤིང་རྟའི་རྣམ་དཔྱད་བྱས་པས་རྣམ་བདུན་ཡོད་པ་མ་ཡིན་ཞིང༌། །དེ་ལས་གཞན་དུ་གྱུར་པ་འཇིག་རྟེན་གྲགས་པའི་སྒོ་ནས་ཡོད་པ་ཡིན། །ཞེས་གསུངས་པའི་ཕྱིར། དེས་ན་དོན་དམ་དུ་བཙལ་བས་མི་རྙེད་པའི་སྟོང་ཉིད་ནི་དོན་དམ་བདེན་པ་དང༌། ཐ་སྙད་དུ་དཔྱད་གཞི་དེ་ཉིད་སྣང་ཙམ་དུ་གྲུབ་པ་ནི་ཀུན་རྫོབ་བདེན་པ་ཡིན་པས། བདེན་གཉིས་ཀྱི་རྣམ་གཞག་འདི་བཞིན་དུ་གོ་དགོས་སོ། མཚན་གཞི་གཅིག་ལ་མཚོན་ན་ཤིང་རྟ་རང་གི་ཡན་ལག་ལ་རྣམ་པ་བདུན་གྱིས་བཙལ་བའི་ཚེ་མ་རྙེད་པའི་གནས་ལུགས་ནི་ཤིང་རྟ་རང་གི་ངོ་བོས་སྟོང་པའི་དོན་དམ་བདེན་པ་དང༌། ཐ་སྙད་དུ་འཕང་ལོ་སོགས་རང་གི་ཡན་ལག་ལ་བརྟེན་ནས་ཤིང་རྟར་བཏགས་པ་ནི་དོན་དམ་བདེན་པ་རྟོགས་པའི་རྟེན་དུ་གྱུར་པའི་དཔྱད་གཞི་ཀུན་རྫོབ་ཀྱི་ཤིང་རྟ་ཉིད་ཡིན་ཏེ། རང་འགྲེལ་ལས། དེ་ལ་ཡན་ལག་རྒྱུར་བྱས་ནས་ཡན་ལག་ཅན་དུ་འདོགས། ཡན་ལག་ཅན་ལ་ལྟོས་ནས་ཡན་ལག་ཏུ་འདོགས། ཞེས་གསུངས་པའི་ཕྱིར། བདེན་གཉིས་ཀྱི་རྣམ་གཞག་འདི་བཞིན་མི་ཤེས་པའི་དངོས་སྨྲ་བ་རྣམས་ནི་ཐར་པ་སྒྲུབ་པའི་ལམ་ལས་གོལ་བ་ཡིན་ཏེ། དེ་དག་ཀུན་རྫོབ་དེ་ཉིད་བདེན་ལས་ཉམས། །དེ་ལས་ཉམས་

༼༡༨༧༽ པས་ཐར་པ་འགྲུབ་ཡོད་མིན། །ཞེས་སོགས་གསུངས་པའི་ཕྱིར། འོ་ན་ཤིང་རྟ་དང་ཤིང་རྟའི་ཡན་ལག་ཐ་སྙད་དུ་ཕན་ཚུན་རྟེན་དང་བརྟེན་པར་ཡིན་པར་ཐལ། དེ་གཉིས་ཕན་ཚུན་ལྟོས་གྲུབ་ཡིན་པའི་ཕྱིར་དང༌། ཤིང་རྟའི་ཡན་ལག་ལ་བརྟེན་ནས་ཤིང་རྟར་བཏགས་པར་གསུངས་པའི་ཕྱིར་ཞེ་ན། དེ་གཉིས་ཕན་ཚུན་རྟེན་དང་བརྟེན་པ་ནི་ཐ་སྙད་དུ་ཁས་མི་ལེན་ཏེ། དེ་གཉིས་སོགས་ཕན་ཚུན་ལྟོས་གྲུབ་ཀྱི་ཆོས་རྣམས་དོན་དམ་ཐ་སྙད་གང་དུ་ཡང་རྟེན་དང་བརྟེན་པར་ཁས་མི་ལེན་པའི་ཕྱིར་ཏེ། ཕན་ཚུན་ལྟོས་གྲུབ་ཀྱི་ཆོས་རྣམས་དེ་གཉིས་གང་དུ་ཡང་རྣམ་པ་བདུན་པོ་གང་རུང་དུ་ཁས་མི་ལེན་པ་སློབ་དཔོན་འདིའི་ལུགས་ཡིན་པའི་ཕྱིར། མ་གྲུབ་ན། དེར་ཐལ། དེ་ནི་དེ་ཉིད་དུ་འམ་འཇིག་རྟེན་དུ། །རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། །ཞེས་སོགས་གསུངས་པའི་ཕྱིར། བདག་ཕུང་པོ་ལ་བརྟེན་པར་ཐལ། ཕུང་པོ་ལ་བརྟེན་ནས་བདག་བཏགས་པའི་ཕྱིར། ཟེར་བ་སོགས་ལ་ནི་ཁྱབ་པ་མ་ངེས་ཏེ། འོ་ན་མྱུ་གུ་ས་བོན་ལ་བརྟེན་པར་ཐལ། ས་བོན་ལ་བརྟེན་ནས་མྱུ་གུ་སྐྱེས་པའི་ཕྱིར། ཁྱབ་པ་མཚུངས། འདོད་ན། ས་མྱུག་གཉིས་རྟེན་དང་བརྟེན་པར་ཐལ། འདོད་པའི་ཕྱིར། འདོད་ན། ས་བོན་ཞིག་པའི་ཚེ་ན་མྱུ་གུ་ཞིག་པར་ཐལ། འདོད་པའི་ཕྱིར། ཁྱབ་སྟེ། རྟེན་ཞིག་པའི་ཚེ་ན་བརྟེན་པ་ཡང་འཇིག་པར་འགྱུར་བ་རྟེན་ ༼༡༨༨༽ འབྲེལ་གྱི་ཆོས་ཉིད་ཡིན་པའི་ཕྱིར། གཞན་ཡང༌། ཕ་དང་བུ་གཉིས་རྟེན་དང་བརྟེན་པར་ཐལ། ཕ་ལ་བརྟེན་ནས་བུ་སྐྱེས་པའི་ཕྱིར། རང་གི་འདོད་པ་ནི། ཡན་ལག་དང་ཡན་ལག་ཅན་སོགས་ཕན་ཚུན་ལྟོས་གྲུབ་ཀྱི་ཆོས་རྣམས་རྟེན་དང་བརྟེན་པར་ཁས་མི་ལེན་ཡང༌། སྤྱིར་རྟེན་དང་བརྟེན་པའི་རྣམ་གཞག་ཁས་ལེན་ཏེ། སེམས་ཅན་གྱི་རྒྱུད་ལ་རྒྱུ་དུས་ཀྱི་བདེ་གཤེགས་སྙིང་པོ་ཡོད་པ་དང༌། སྣོད་ཀྱི་འཇིག་རྟེན་ལ་བཅུད་ཀྱི་སེམས་ཅན་ཡོད་པ་སོགས་རྟེན་དང་བརྟེན་པའི་དམ་བཅའ་རྣམས་དབུ་མ་ཐལ་འགྱུར་བས་ཐ་སྙད་དུ་ཁས་ལེན་པར་ཀུན་མཁྱེན་བླ་མས་ངེས་དོན་རབ་གསལ་ལས་གསུངས་པའི་ཕྱིར།

གསུམ་པ་སྤྱི་དོན་གྱི་སྒོ་ནས་མཐའ་ཅུང་ཟད་དཔྱད་པ་ལ། བདག་ཡོད་མེད་དཔྱད་པ། རྟག་མི་རྟག་གང་ཡིན་དཔྱད་པ། བདག་གི་ས་མཚམས་བཤད་པ། ལྷན་སྐྱེས་དང་ཀུན་བཏགས་ཀྱི་ཁྱད་པར་བཤད་པ། བདག་མེད་ཀྱི་དོན་ལ་སེམས་མཉམ་པར་འཇོག་ཚུལ་བཤད་པ་དང་ལྔ། དང་པོ་ནི། པཎ་ཆེན་ཤཱཀྱ་མཆོག་ལྡན་ལ་སོགས་པ་ལ་ལ། གང་ཟག་ཐ་སྙད་དུ་ཡོད་ཅིང་བདག་ཐ་སྙད་དུ་ཡང་མེད་པ་ཡིན་ཏེ། བདག་དང་གང་ཟག་རྣམ་གྲངས་སུ་སྨྲ་བ་མུ་སྟེགས་པའི་ལུགས་ཡིན་པའི་ཕྱིར། ཞེས་དང༌། ཁ་ཅིག བདག་མེད་པའི་ཤེས་བྱེད་དུ། བདག་མེད་དེ། བདག་ཡོད་པར་འདོད་པ་ཕྱི་རོལ་པ་དང༌། མེད་པར་འདོད་པ་སངས་ ༼༡༨༩༽ རྒྱས་པའི་ལུགས་ཡིན་པའི་ཕྱིར་དང༌། བདག་མེད་རྟོགས་པའི་བློ་དེ་ཡུལ་གྱི་གནས་ཚུལ་ལ་ཞུགས་པའི་བློ་ཡིན་ལ། བདག་འཛིན་ཡུལ་གྱི་གནས་ཚུལ་ལ་མ་ཞུགས་པའི་ཕྱིར་ཞེས་ཟེར་རོ། །དེ་མི་འཐད་དེ། འོ་ན་ཡུམ་གྱི་མདོ་དང༌། ཀླུ་སྒྲུབ་ཡབ་སྲས་ཀྱི་གཞུང་ལུགས་རྣམས་མུ་སྟེགས་པའི་གཞུང་ལུགས་ཡིན་པར་ཐལ། དེ་དག་ལས་བདག་དང་སེམས་ཅན་དང་སྲོག་དང་གང་ཟག་ལ་སོགས་པ་རྣམ་གྲངས་སུ་གསུངས་པའི་ཕྱིར་ཏེ། དེ་དག་ལས་བྱེད་པའི་སྐྱེས་བུ་བཅུ་གཉིས་རྣམ་གྲངས་སུ་གསུངས་པའི་ཕྱིར་ཏེ། དོན་འདི་ལ་དགོངས་ནས་སྡོམ་གསུམ་ཁ་སྐོང་ལས། འོ་ན་ཡུམ་གྱི་མདོ་རྣམས་དང༌། །ཀླུ་སྒྲུབ་ཡབ་སྲས་གཞུང་ལུགས་རྣམས། །མུ་སྟེགས་གཞུང་ལུགས་སུ་འགྱུར་ཏེ། །དེ་དག་རྣམ་གྲངས་གསུངས་ཕྱིར་རོ། །ཞེས་བཤད་པའི་ཕྱིར། ཤེས་བྱེད་ཀྱང༌། གཉིས་པ་དེ་ནི་ཁྱབ་པ་མ་ངེས་ཏེ། འོ་ན་སྐྱེ་བ་དང་མཚན་མ་དང་སྤྲོས་པ་རྣམས་མེད་པར་ཐལ། སྐྱེ་མེད་རྟོགས་པའི་བློ་སོགས་ཡུལ་གྱི་གནས་ཚུལ་ལ་ཞུགས། སྐྱེ་བ་འཛིན་པའི་བློ་སོགས་ཡུལ་གྱི་གནས་ཚུལ་ལ་མ་ཞུགས་པའི་ཕྱིར། འདོད་མི་ནུས་ཏེ། སྐྱེ་སོགས་ཐ་སྙད་དུ་ཡོད་པའི་ཕྱིར། ཤེས་བྱེད་དང་པོ་དེ་ལ་གཏན་ཚིགས་མ་གྲུབ་སྟེ། བླུན་པོ་ཕལ་གྱི་སྤྱི་སྐད་ལ་དེ་ལྟར་གྲགས་ཀྱང༌། མཁས་པའི་མཐོང་ན་བཞད་གད་

༼༡༩༠༽ ཀྱི་གནས་ཡིན་པའི་ཕྱིར་ཏེ། རང་སྡེ་མང་བཀུར་བ་སོགས་ཀྱི་བྱེ་བྲག་ཏུ་སྨྲ་བ་ཕལ་ཆེ་བས་བདག་རྫས་ཡོད་དུ་ཁས་ལེན། ཁ་ཆེ་བྱེ་བྲག་སྨྲ་བ་ནས་དབུ་མ་ཐལ་འགྱུར་བའི་བར་གྱིས་ཕུང་པོ་ལ་བརྟེན་ནས་བཏགས་པའི་བདག་བཏགས་ཡོད་དུ་ཁས་ལེན་པའི་ཕྱིར་ཏེ། གཞུང་ལུགས་ཆེན་པོ་རྣམས་སུ་བལྟས་པས་གསལ་ལོ། །དེ་སྐད་དུ་ཁ་སྐོང་ལས། སྒྲུབ་བྱེད་ཀྱང་ནི་ལྟར་སྣང་སྟེ། །སྐྱེ་མེད་མཚན་མེད་སྤྲོས་མེད་རྣམས། །རྟོག་པའི་བློ་ལ་མཚུངས་པ་སྟེ། །སྐྱེ་སོགས་ཐ་སྙད་དུ་ཡོད་ཕྱིར། །ཞེས་དང༌། གཞུང་ལུགས་རྣམས་གཞག་དོར་ནས་ནི། །ཕལ་པའི་ངག་ཙམ་ལ་བརྟེན་ནས། །གྲུབ་མཐའི་རྣམ་གཞག་འཇོག་བྱེད་པ། །མཁས་པས་མཐོང་ན་བཞད་གད་གནས། །ཞེས་གསུངས་སོ། །དེས་ན་རང་ལུགས་ནི། གང་ཟག་གི་བདག་དང༌། ཆོས་ཀྱི་བདག་དང༌། ཆོས་ཀྱི་སྡོམ་བཞིའི་ནང་ཚན་དུ་གྱུར་པའི་ཆོས་ཐམས་ཅད་བདག་མེད་ཅེས་པའི་བདག་རྣམས་ནི་ཐ་སྙད་དུ་ཡང་མེད་པ་ཡིན་ཏེ། དེ་རྣམས་ནི་ངོ་བོས་གྲུབ་པ་ལ་བདག་ཏུ་བཞག་པའི་སྐབས་ཡིན་པའི་ཕྱིར། དེ་སྐད་དུ་སངས་རྒྱས་བསྐྱངས་ཀྱིས་མཛད་པའི་འགྲེལ་པ་ལས། ཆོས་ཐམས་ཅད་བདག་མེད་དོ་ཞེས་གསུངས་པ་ལ། བདག་མེད་པ་ཞེས་བྱ་བ་ནི་ངོ་བོ་ཉིད་མེད་པའི་དོན་ཏེ། བདག་ཅེས་བྱ་བའི་སྒྲ་ནི་ངོ་བོ་ཉིད་ཀྱི་ཚིག་ཡིན་པའི་ཕྱིར་ཞེས་དང༌། ཟླ་བས་མཛད་པའི་བཞི་བརྒྱ་པའི་འགྲེལ་ ༼༡༩༡༽ པ་ལས། དེ་ལ་བདག་ཅེས་བྱ་བ་གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་ཏེ། དེ་མེད་པ་ནི་བདག་མེད་པའོ། །དེ་ནི་ཆོས་དང་གང་ཟག་གི་དབྱེ་བས་གཉིས་སུ་རྟོགས་ཏེ། ཆོས་ཀྱི་བདག་མེད་པ་དང༌། གང་ཟག་གི་བདག་མེད་པའོ། །ཞེས་དང༌། དེ་རྣམས་ཀྱི་དོན། ཁ་སྐོང་ལས། ཆོས་དང་གང་ཟག་ཚིག་ཟུར་ལ། །སྦྱར་བའི་བདག་དང་ཆོས་ཐམས་ཅད། །བདག་མེད་ཅེས་པའི་བདག་གི་དོན། །སངས་རྒྱས་བསྐྱངས་དང་ཟླ་བ་ཡིས། །ངོ་བོས་གྲུབ་པ་ལ་བཤད་ནས། །ཐ་སྙད་དུ་ཡང་མེད་པར་བཞེད། །དེ་དང་བྱེད་པའི་སྐྱེས་བུ་ལ། །བདག་ཅེས་བརྗོད་པ་སོ་སོར་སྨོས། །ཞེས་གསུངས་སོ། །འཇིག་རྟེན་ན་ང་དང་བདག་ཅེས་གྲགས་པའི་བདག་ནི་ཐ་སྙད་དུ་ཡོད་དེ།

ཕུང་པོ་ལ་བརྟེན་ནས་བཏགས་པའི་གང་ཟག་ལ་ང་དང་བདག་ཏུ་འཇོག་པའི་སྐབས་ཡིན་པའི་ཕྱིར་ཏེ། རྩ་ཤེ་ལས། བདག་ཉིད་ལེགས་པར་བསྒོམ་པ་དང༌། །ཞེས་དང༌། དེའི་འགྲེལ་པ་ཚིག་གསལ་ལས། དེ་ལ་བདག་ཏུ་ང་རྒྱལ་བ་འདི་ལ་བཞག་ཅིང་བསྐྱེད་པས་ན་བདག་ཉིད་དེ། ཕུང་པོ་ལ་བརྟེན་ནས་བཏགས་པའི་གང་ཟག་ལ་བདག་ཅེས་བྱའོ། །ཞེས་གསུངས་པའི་ཕྱིར། གཞན་ཡང་བདག་ཡོད་པར་ཐལ། ཁམས་དྲུག་དང་སྐྱེ་མཆེད་དྲུག་ལ་བརྟེན་ནས་བཏགས་པའི་བདག་ཡོད་པའི་ཕྱིར། མ་གྲུབ་ན། དེར་ཐལ། དེ་ལྟར་བཏགས་པའི་ ༼༡༩༢༽ བདག་དེ་ཉེ་བར་ལེན་པ་པོ་དང༌། བྱེད་པ་པོ་ཡིན། ཉེར་ལེན་གྱི་ཕུང་པོ་ལྔ་པོ་དེ་ཉེ་བར་བླང་བྱ་དང༌། ལས་སམ་བྱ་བ་ཡིན་པའི་ཁྱད་པར་འཐད་པའི་ཕྱིར་ཏེ། འཇུག་པ་ལས། དེ་བཞིན་འཇིག་རྟེན་གྲགས་པའི་ཕུང་པོ་དང༌། །ཁམས་དང་དེ་བཞིན་སྐྱེ་མཆེད་དྲུག་བརྟེན་ནས། །བདག་ཀྱང་ཉེ་བར་ལེན་པོ་ཉིད་དུ་འདོད། །ཉེར་ལེན་ལས་ཡིན་འདི་ནི་བྱེད་པོའང་ཡིན། །ཞེས་གསུངས་པའི་ཕྱིར། ཡང་བདག་ཡོད་པར་ཐལ། འབྱུང་བཞི་ནམ་མཁའ་རྣམ་ཤེས་ཀྱི་ཁམས་དྲུག་དང༌། མིག་སོགས་རེག་པའི་སྐྱེ་མཆེད་དྲུག་དང༌། ཡིད་ཀྱི་རྒྱུ་བ་བཅོ་བརྒྱད་ལ་བརྟེན་ནས་བཏགས་པའི་བདག་ཡོད་པའི་ཕྱིར་ཏེ། མདོ་ལས། རྒྱལ་པོ་ཆེན་པོ་སྐྱེས་བུ་གང་ཟག་དེ་ནི་ཁམས་དྲུག་དང༌། རེག་པའི་སྐྱེ་མཆེད་དྲུག་དང༌། ཡིད་ཀྱི་ཉེ་བར་ལོངས་སྤྱོད་པ་བཅོ་བརྒྱད་པའོ། །ཞེས་དང༌། འཇུག་པ་ལས། གང་ཕྱིར་ཐུབ་པས་བདག་དེ་ས་ཆུ་མེ། །རླུང་དང་རྣམ་ཤེས་ནམ་མཁའ་ཞེས་བྱ་བ། །ཁམས་དྲུག་དང་ནི་མིག་སོགས་རེག་པ་ཡི། །རྟེན་དྲུག་དག་ལ་བརྟེན་ནས་ཉེར་བརྟེན་ཞིང༌། །སེམས་དང་སེམས་བྱུང་ཆོས་རྣམས་ཉེར་བཟུང་ནས། །ཞེས་གསུངས་པའི་ཕྱིར། དེས་ན་མདོ་ལས། རྒྱལ་པོ་ཆེན་པོ་སྐྱེས་བུ་གང་ཟག་དེ་ནི་ཞེས་པའི་དངོས་བསྟན་གྱི་གང་ཟག་དང༌། གང་ཕྱིར་ཐུབ་པས་བདག་དེ་ས་ཆུ་མེ། །ཞེས་པའི་བདག་དང༌། མདོ་ལས། དེ་བཞིན་ཕུང་ 

༼༡༩༣༽ པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱ་འོ། །ཞེས་པའི་སེམས་ཅན་དང༌། མདོ་ལས། ཕུང་པོ་རྟེན་ནས་ཡིན་གསུངས་པ། །ཞེས་པའི་བདག་དང༌། བདག་ཀྱང་ཉེ་བར་ལེན་པོ་ཉིད་དུ་འདོད། །ཅེས་པའི་བདག་དང༌། རྩེ་ཤེར་ལས། བདག་ཉིད་ལེགས་པར་བསྒོམ་པ་དང༌། །ཞེས་པའི་བདག་དང༌། ཚིག་གསལ་ལས། ཕུང་པོ་ལ་བརྟེན་ནས་བཏགས་པའི་གང་ཟག་ལ་བདག་ཅེས་བྱའོ། །ཞེས་པའི་བདག་དང༌། བདག་ཕུང་གཉིས་ཀྱི་ཟླས་ཕྱེ་བའི་བདག་དང༌། བྱེད་པའི་སྐྱེས་བུ་བཅུ་གཉིས་ཀྱི་ནང་ཚན་དུ་གྱུར་པའི་བདག་དང༌། དེའི་ནང་ཚན་དུ་གྱུར་པའི་སེམས་ཅན་དང༌། དེའི་ནང་ཚན་དུ་གྱུར་པའི་གང་ཟག་སོགས་དོན་གཅིག་མིང་གི་རྣམ་གྲངས་ཡིན་ཞིང༌། མཚན་གཞི་ནི། ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ང་ཙམ་དེ་ཉིད་ཡིན་ཏེ། ཁ་སྐོང་ལས། ངར་འཛིན་དམིགས་ཡུལ་ང་ཙམ་ལ། །བྱེད་པའི་སྐྱེས་བུ་བཅུ་གཉིས་ཀྱི། །མིང་གི་རྣམ་གྲངས་བཏགས་པར་བཞེད། །ཞེས་གསུངས་པའི་ཕྱིར། ཁ་ཅིག་ཚིག་གསལ་གྱི་ལུང་ལ་བརྟེན། ཕུང་པོ་ལ་བརྟེན་ནས་བཏགས་པའི་གང་ཟག་ཡིན་ན། བྱེད་པའི་སྐྱེས་བུའི་ནང་ཚན་དུ་གྱུར་པའི་བདག་ཡིན་པས་ཁྱབ། ཟེར་བ་མི་འཐད་དེ། འོ་ན་དེ་བཞིན་གཤེགས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཐ་སྙད་དུ་ཕུང་པོ་ལྔ་ལ་ ༼༡༩༤༽ བརྟེན་ནས་བཏགས་པ་ཙམ་ཡིན་པའི་ཕྱིར་ཏེ། དེ་དོན་དམ་དུ་ཕུང་པོ་རྣམས་ལ་རྣམ་པ་ལྔར་བཙལ་བས་མི་རྙེད་པར་གསུངས་པའི་ཕྱིར་ཏེ། རྩ་ཤེ་ལས། ཕུང་མིན་ཕུང་པོ་ལས་གཞན་མིན། །དེ་ལ་ཕུང་མེད་དེར་དེ་མེད། །དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། །ཞེས་གསུངས་པའི་ཕྱིར། རྩ་བར་འདོད་ན། དེ་ཆོས་ཅན། བདག་འཛིན་ཅན་གྱི་གང་ཟག་ཏུ་ཐལ། འདོད་པའི་ཕྱིར། འདོད་ན། སེམས་ཅན་ཡིན་པར་ཐལ་ལོ། །གཉིས་པ་རྟག་མི་རྟག་གང་ཡིན་དཔྱད་པ་ནི། རང་ཕྱོགས་པ་ཁ་ཅིག བདག་རྟག་པ་ཡིན་ཏེ། བདག་བཏགས་ཡོད་ཡིན་པའི་ཕྱིར་ཏེ། བདག་ཕུང་པོ་ལ་བརྟེན་ནས་བཏགས་པའི་བཏགས་ཡོད་ཡིན་པའི་ཕྱིར་ཏེ།

གལ་ཏེ་མི་རྟག་པ་ཡིན་ན་བདག་སྐྱེ་འཇིག་བྱེད་པར་ཐལ། དེ་མི་རྟག་པ་ཡིན་པའི་ཕྱིར། འདོད་ན། རྩ་ཤེ་ལས། གལ་ཏེ་ཕུང་པོ་བདག་ཡིན་ན། །སྐྱེ་དང་འཇིགས་པ་ཅན་དུ་འགྱུར། །ཞེས་གསུངས་པའི་རིགས་པ་འདི་ལ་ཕྱོགས་སྔ་མས་འདོད་ལན་ཐེབས་པར་ཐལ། བདག་སྐྱེ་འཇིག་བྱེད་པའི་ཕྱིར། འདོད་ན། རིགས་པ་དེ་ལན་གྱིས་ལྡོག་པར་མི་ནུས་པའི་རིགས་པ་མ་ཡིན་པར་ཐལ་ལོ། །ཞེས་ཟེར་རོ། །འདི་ནི་དཔྱད་པར་བྱ་བའི་གཞིར་སྣང་ཡང༌། སྔ་མ་དེ་ཁྱབ་པ་ཆེས་ཏེ། འོ་ན་བུམ་པ་ཡང་རྟག་པར་ཐལ། དེ་བཏགས་ཡོད་ཡིན་པའི་ཕྱིར་ཏེ། དེ་རང་གི་ཆ་ཤས་སུ་གྱུར་པའི་རྡུལ་རྫས་བརྒྱད་ལ་བཏགས་ ༼༡༩༥༽ པའི་བཏགས་ཡོད་ཡིན་པའི་ཕྱིར། དེ་བཞིན་དུ་སྣམ་བུ་ལ་སོགས་པ་ཐ་སྙད་ཀྱི་དངོས་པོ་ཀུན་རྟག་པར་ཐལ་བའི་སྐྱོན་གནས་སོ། །རྩ་ཤེའི་ལུང་ལ་བརྟེན་པ་ཤེས་བྱེད་བཟང་བར་སྣང་ཡང་ཁོ་བོ་ནི་འདི་ལྟར་སེམས་ཏེ། སྐྱེ་དང་འཇིག་པ་ཅན་དུ་འགྱུར། །ཞེས་པའི་དོན་མང་བཀུར་བས་བདག་ཕུང་རྫས་གཅིག་ཏུ་ཁས་བླངས་པ་ལ། འོ་ན་བདག་རང་བཞིན་གྱི་སྐྱེ་འཇིག་ཅན་དུ་འགྱུར་རོ་ཞེས་འཕངས་པ་ཡིན་ཏེ། བདག་ཐ་སྙད་དུ་སྐྱེ་འཇིག་བྱེད་པ་དོན་ལ་གནས་པ་དེ་ཐ་སྙད་དུ་འགོག་མི་རིགས་པའི་ཕྱིར་ཏེ། མདོ་ལས་ཀྱང༌། འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ། །ཞེས་གསུངས་པའི་ཕྱིར། གཞན་དུ་ན། སྐྱེ་གནས་འཇིག་གསུམ་དང་འདུས་བྱས་མེད་པར་ཐལ། རྩ་ཤེ་ལས། སྐྱེ་དང་གནས་དང་འཇིག་པ་དག །མ་གྲུབ་ཕྱིར་ན་འདུས་བྱས་མེད། །ཅེས་གསུངས་པའི་ཕྱིར། ཡང་དག་པར་ན་གཞུང་གི་རིགས་པ་དེ་རྣམས་གནས་ལུགས་ལ་དཔྱོད་པའི་རིགས་པ་ཡིན་པས། ཐ་སྙད་རྣམ་གཞག་གི་ཚེ་མི་གནོད་པར་ཡོངས་འཛིན་འཇམ་པའི་དབྱངས་དབང་ཕྱུག་དཔལ་བཟང་བཞེད་པ་ནི་དབུ་མའི་གསང་ཚིག་ཕུལ་དུ་ཕྱིན་པ་ཡིན་ནོ། །གསང་ཚིག་འདི་མ་གོ་ན་དབུ་མའི་གཞུང་ལུགས་ལ་བསྐལ་པར་འབད་ཀྱང་དོན་ཆུང་ཞིང༌། ཡང་ན་ཆད་མཐར་ལྷུང་བ་ཡང་སྲིད་དོ། །ཡང་ཁ་ཅིག དབུ་མའི་སྐབས་འདིར་བདག་རྟག་མི་རྟག་གང་ཡང་

༼༡༩༦༽ མ་ཡིན་ཏེ། བདག་མཐའ་དང་ལྡན་མི་ལྡན་སོགས་མུ་བཞི་དང༌། རྟག་མི་རྟག་སོགས་མུ་བཞི་གང་དུ་ཡང་ལུང་དུ་མ་བསྟན་པར་བཞག་པའི་ཕྱིར་ཏེ། འཇིག་རྟེན་མཐའ་ལྡན་ལ་སོགས་མེད་ཕྱིར་རོ། །ཞེས་གསུངས་པའི་ཕྱིར། ཞེས་ཟེར་རོ། །དེ་ཡང་དོན་དམ་ལ་ཞུགས་པའི་སྐབས་དེ་ཉིད་ཐ་སྙད་རྣམ་གཞག་ལ་འདྲེས་པའི་སྐྱོན་ཡིན་ཏེ། དེ་འདྲེས་ན་དགག་སྒྲུབ་ཀྱི་ལུང་རིགས་ཕལ་ཆེར་རང་གིས་ཇི་ལྟར་བཟང་བཟང་མོ་བྱས་ཀྱང་ངལ་བའི་རྒྱུ་ཙམ་དང་ལེགས་པར་བརྟགས་ན་མཚང་ཆེའོ། །ལུང་གི་དོན་ནི། དོན་དམ་ལ་ཞུགས་པའི་ཚེ་བདག་རྟག་མི་རྟག་སོགས་ལུང་དུ་མ་བསྟན་པ་ཡིན་ཏེ། དེའི་ཚེ་བདག་རྟག་མི་རྟག་སོགས་སུ་སྨྲས་ན་རྟག་པར་ལྟ་བ་དང་ཆད་པར་ལྟ་བའི་སྐྱོན་དུ་འགྱུར་བའི་ཕྱིར། དེ་བཞིན་དུ་དོན་དམ་ཟབ་མོ་ལ་ཞུགས་པའི་ཚེ་བདག་མཐའ་དང་ལྡན་པ་དང་མི་ལྡན་པ་སོགས་ཀྱང་མ་ཡིན་ཏེ། རིན་ཆེན་ཕྲེང་བ་ལས། འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །གང་ཕྱིར་དེ་ལྟར་ཟབ་མོའི་ཆོས། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས། །ཀུན་མཁྱེན་ཐམས་ཅད་མཁྱེན་པར་དགོངས། །ཞེས་གསུངས་པའི་ཕྱིར། རང་ལུགས་ནི། བདག་མི་རྟག་པ་ཡིན་ཏེ། འཇིག་རྟེན་ཐ་སྙད་དུ་ས་བོན་ལས་མྱུ་གུ་སྐྱེ་བ་དང༌། ཕ་ལས་བུ་སྐྱེ་བ་སོགས་ཀྱི་རྣམ་ ༼༡༩༧༽ གཞག་གང་འདོད་པ་དེ་དབུ་མ་ཐལ་འགྱུར་བས་ཁས་ལེན་པའི་ཕྱིར་ཏེ། ཐལ་འགྱུར་བ་འདི་འཇིག་རྟེན་གྲགས་སྡེ་སྤྱོད་པའི་དབུ་མ་པ་ཡིན་པའི་ཕྱིར་དང༌། མདོ་ལས་ཀྱང༌། འཇིག་རྟེན་ང་དང་ལྷན་ཅིག་རྩོད་ཀྱི་ང་ནི་འཇིག་རྟེན་དང་ལྷན་ཅིག་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་འདོད་དོ། །ཞེས་དང༌། བཞི་བརྒྱ་པ་ལས། ཇི་ལྟར་ཀླ་ཀློ་སྐད་གཞན་གྱིས། །བཟུང་བར་མི་ནུས་དེ་བཞིན་དུ། །འཇིག་རྟེན་པ་ཡིས་མ་གཏོགས་པར། །འཇིག་རྟེན་བཟུང་བར་ནུས་མ་ཡིན། །ཞེས་གསུངས་པའི་ཕྱིར། གནད་འདི་ནི་བདག་གི་འདྲེན་པ་འཇམ་པའི་དབྱངས་དབང་ཕྱུག་དཔལ་བཟང་པོའི་གསུང་གི་གསང་བ་ཟབ་མོ་ལས་ཐོས་སོ། །ཡང་བདག་དང་གང་ཟག་མི་རྟག་པ་ཡིན་པར་ཐལ།

དེ་དག་འཇིག་པ་ཡིན་པའི་ཕྱིར། མ་གྲུབ་ན། དེར་ཐལ། དེ་དག་འཇིག་རྟེན་ཡིན་པའི་ཕྱིར་ཏེ། དེ་དག་བཅུད་ཀྱི་འཇིག་རྟེན་ཡིན་པའི་ཕྱིར་ཏེ། དེ་དག་བཅུད་ཀྱི་སེམས་ཅན་ཡིན་པའི་ཕྱིར། མདོར་ན་ཕུང་པོ་ལ་བརྟེན་ནས་གདགས་པའི་གང་ཟག་ལ་བྱེད་པའི་སྐྱེས་བུ་བཅུ་གཉིས་སུ་མིང་བཏགས་པ་འདི་མི་རྟག་པ་ཡིན་པ་ལ་འཁྲུལ་པ་མེད་དེ། བཞི་བརྒྱ་པའི་འགྲེལ་པ་ཟླ་བས་མཛད་པ་ལས། དེ་ལ་ཕུང་པོ་ལྔ་རྒྱུར་བྱས་ནས་བཏགས་པའི་གང་ཟག་ནི། སྐྱེ་བའི་གནས་དེ་དང་དེར་འཇིག་ཅིང་རབ་ཏུ་འཇིག་པས་འཇིག་ ༼༡༩༨༽ རྟེན་ནོ་ཞེས་གསུངས་པའི་ཕྱིར། ཕུང་པོ་གང་ཟག་གི་གདགས་པའི་རྒྱུ་དང༌། གང་ཟག་དེ་ལ་བཏགས་པའི་བཏགས་ཡོད་དུ་འདོད་པ་དབུ་མ་པའི་ལུགས་ཐུན་མོང་མ་ཡིན་པ་ཡིན་ཏེ། འཇུག་པ་རང་འགྲེལ་ལས། བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་རོ། །ཞེས་དང༌། དེ་བཞིན་དུ་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཚོགས་པ་ཙམ་ཡིན་པར་མི་རུང་ངོ༌། །ཞེས་གསུངས་པའི་ཕྱིར། འོ་ན་གདགས་པའི་རྒྱུ་ཕུང་པོ་རྫས་ཡོད་ཡིན་ནམ་ཞེ་ན། དངོས་སྨྲ་བ་གསུམ་གྱིས་གདགས་གཞི་དང༌། བཏགས་ཆོས་གཉིས་སུ་ཕྱེ་བའི་གདགས་གཞི་ཀུན་རྫས་ཡོད་དུ་འདོད་ཀྱང༌། འདིར་ནི་གདགས་པའི་རྒྱུ་ཕུང་པོ་ཉིད་ཀྱང་རྐང་པ་དང་བྱིན་པ་ལ་སོགས་པའི་ཆ་ཤས་ལ་བརྟེན་ནས་བཏགས་ཡོད། ཆ་ཤས་དེ་དག་ཀྱང་ནང་སེལ་གྱི་ཆ་ཤས་སོ་སོ་ལ་ལྟོས་ནས་བཏགས་ཡོད་ཡིན་པ་ནི་མཐར་ཟད་ཟད་ཀྱི་བར་དུ་ཐུག་པ་མེད་དོ། །དེ་སྐད་དུ། སྤྱོད་འཇུག་ལས། དཔེར་ན་ཆུ་ཤིང་སྡོང་པོ་དག །ཆ་ཤས་ཕྱེ་ན་འགའ་མེད་པ། །དེ་བཞིན་རྣམ་པར་དཔྱོད་པ་ཡིས། །བཙལ་ན་བདག་ཀྱང་ཡང་དག་མིན། །ཞེས་བདག་འཚོལ་བའི་ཚུལ་དང༌། ལུས་ནི་རྐང་པ་བྱིན་པ་མིན། །ཞེས་པ་ནས། ཕྱི་དང་ནང་ནའང་ལུས་མེད་ན། །ཇི་ལྟར་ལག་སོགས་ལ་ལུས་ཡོད། །ལག་སོགས་རྣམས་ལས་གཞན་མེད་ན། །དེ་ནི་ཇི་ལྟར་ཡོད་པ་ཡིན། །ཞེས་བདག་ ༼༡༩༩༽ གི་ཆ་ཤས་ལུས་བཙལ་ནས་མ་རྙེད་པའི་ཚུལ་དང༌།

དེ་བཞིན་སོར་མོའི་ཚོགས་ཡིན་ཕྱིར། །ལག་པའང་གང་ཞིག་ཡིན་པར་འགྱུར། །དེ་ཡང་ཚིགས་ཀྱི་ཚོགས་ཡིན་ཕྱིར། །ཚིགས་ཀྱང་རང་གི་ཆ་ཕྱེ་བས། །ཞེས་པ་ནས། མཁའ་བཞིན་དེས་ན་རྡུལ་ཡང་མེད། །ཅེས་པའི་བར་གྱིས་ལུས་ཀྱི་ཡན་ལག་རྡུལ་ཕྲན་གྱི་བར་དུ་རང་རང་གི་ཆ་ཤས་ལ་བཙལ་བས་མ་རྙེད་པར་གསུངས་པས། ཕྱོགས་ཆ་མེད་ཀྱི་རྡུལ་དང༌། ཤེས་པ་སྐད་ཅིག་ཆ་མེད་མ་གཏོགས། ཕྱི་ནང་གི་དངོས་པོ་ཕྲ་རགས་ཀུན་བཏགས་ཡོད་ཡིན་པར་གྲུབ་བོ། །ཐལ་འགྱུར་བའི་ཐུན་མོང་མ་ཡིན་པའི་ལུགས་ལ། ཕུང་པོ་གང་ཟག་ཏུ་གདགས་པའི་རྒྱུ་ཙམ་ཡིན་ཞིང༌། གང་ཟག་གི་གདགས་གཞི་མ་ཡིན་པར་ཀུན་མཁྱེན་བླ་མས་བཞེད་ལ། འོན་ཀྱང་གཞིའི་དོན་རྒྱུ་ལ་སོགས་པའི་དོན་ལྔ་ལ་འཇུག་པ་ལས། གདགས་གཞི་ཞེས་པའི་གཞི་ནི་གང་ལ་འཇུག རྒྱུ་ལ་འཇུག་པ་ཡིན་ན། གདགས་པའི་གཞི་དང་གདགས་པའི་རྒྱུ་ལ་ཁྱད་པར་མེད་པ་རང་ལུགས་ལ་ཡང་ཁས་ལེན་དགོས་པ་འདྲའོ། །གསུམ་པ་ས་མཚམས་བཤད་པ་ནི། རང་ཕྱོགས་པ་ཁ་ཅིག ས་བདུན་པ་མན་ཆད་ཀྱི་བྱང་སེམས་དང༌། ཉན་རང་དང་སོ་སྐྱེ་ཐམས་ཅད་བྱེད་པའི་སྐྱེས་བུར་གྱུར་པའི་བདག་ཡིན་ཏེ། ས་བདུན་པ་མན་ཆད་ཀྱི་རྗེས་ཐོབ་ཏུ་བདག་འཛིན་སྐྱེ་སྲིད་པའི་ཕྱིར། ཞེས་ཟེར་བ་མི་འཐད་དེ། ༼༢༠༠༽ འོ་ན་བྱང་སེམས་ས་དང་པོ་པ་ཆོས་ཅན། ངར་འཛིན་ལྷན་སྐྱེས་ཀྱི་དམིགས་ཡུལ་ཡིན་པར་ཐལ། བྱེད་པའི་སྐྱེས་བུ་བཅུ་གཉིས་ཀྱི་ནང་ཚན་དུ་གྱུར་པའི་བདག་ཡིན་པའི་ཕྱིར། འདོད་ན། ངར་འཛིན་ཅན་གྱི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ལས་ཉོན་གྱིས་བཅིངས་པའི་གང་ཟག་ཏུ་ཐལ། ངར་འཛིན་ཅན་གྱི་གང་ཟག་ཡིན་པའི་ཕྱིར། ཁྱབ་སྟེ། རིན་ཆེན་ཕྲེང་བ་ལས། ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་བ་ཡིན། །ཞེས་གསུངས་པའི་ཕྱིར། སྒྲུབ་བྱེད་ཀྱང་མ་ངེས་ཏེ། བདག་འཛིན་ཡིན་ན། ངར་འཛིན་ཡིན་པས་མ་ཁྱབ་པའི་ཕྱིར་ཏེ། ང་བཏགས་པ་ཙམ་དུ་མངོན་པར་ཞེན་པའི་བློ་སོགས་ངར་འཛིན་མ་ཡིན་པའི་ཕྱིར་ཏེ།

དེ་དག་ཆོས་ཀྱི་བདག་འཛིན་ཡིན་པའི་ཕྱིར། ཡང་ཁ་ཅིག་སོ་སྐྱེ་ཡིན་ན། བྱེད་པའི་སྐྱེས་བུར་གྱུར་པའི་བདག་ཡིན་པས་ཁྱབ་ཟེར་བ་ཡང་མི་འཐད་དེ། ཉན་ཐོས་དགྲ་བཅོམ་པའི་རྟོགས་པ་སྔོན་སོང་གི་བྱང་སེམས་ཚོགས་ལམ་པ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། དེས་ངར་འཛིན་སྤངས་པའི་ཕྱིར་ཏེ། དེས་འཁོར་བའི་རྩ་བ་སྤངས་པའི་ཕྱིར། མ་གྲུབ་ན། དེར་ཐལ། དེས་དགྲ་བཅོམ་པའི་རྟོགས་པ་ཐོབ་པའི་ཕྱིར། ཨེ་བྱུང༌། རང་ལུགས་ནི། ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ང་དང༌། ངར་འཛིན་ཅན་གྱི་སེམས་ཅན་དང༌། གང་ཟག་གི་ ༼༢༠༡༽ བདག་འཛིན་ཅན་གྱི་སེམས་ཅན་དང༌། ལས་ཉོན་གྱི་འཆིང་བ་ལས་མ་གྲོལ་བའི་སེམས་ཅན་དང༌། འཁོར་བའི་འཆིང་བ་ལས་མ་གྲོལ་བའི་སེམས་ཅན་རྣམས་བྱེད་པའི་སྐྱེས་བུར་གྱུར་པའི་བདག་དང་དོན་གཅིག་ཅིང༌། ས་མཚམས་ནི། སོ་སྐྱེ་ཐ་མལ་པ་ནས་བཟུང་སྟེ་དགྲ་བཅོམ་པའི་རྟོགས་པ་མ་ཐོབ་ཀྱི་བར་གྱི་ཐེག་དམན་སློབ་པ་མཐའ་དག་དང༌། བྱང་སེམས་ལ་ཡང་དགྲ་བཅོམ་པའི་རྟོགས་པ་སྔོན་དུ་མ་སོང་བའི་ཚོགས་ལམ་ཆུང་ངུ་པ་ནས། སྦྱོར་ལམ་ཆོས་མཆོག་ཆེན་པོའི་བར་ཐམས་ཅད་བྱེད་པའི་སྐྱེས་བུར་གྱུར་པའི་བདག་ཡིན་ཏེ། དེ་དག་གི་རྒྱུད་ལ་ངར་འཛིན་ལྷན་སྐྱེས་མངོན་གྱུར་དང༌། དབང་ལྡན་ཅི་རིགས་པའི་ཚུལ་དུ་ཡོད་པའི་ཕྱིར། དེ་སྐད་དུ་རྣམ་འགྲེལ་ལས། གལ་ཏེ་འཇིག་ཚོགས་ལྟ་བྲལ་ཕྱིར། །ལམ་དང་པོར་ནི་སྲེད་མེད་འགྱུར། །ལྷན་ཅིག་སྐྱེས་པ་མ་སྤངས་ཕྱིར། །སྤངས་ན་ཡང་སྲིད་ག་ལ་ཡོད། །ཅེས་གསུངས་སོ། །དེའི་གོ་དོན་ཡང་འབྲས་བུ་བཞིའི་དང་པོ་རྒྱུན་ཞུགས་ཀྱི་འབྲས་བུ་ཐོབ་ཀྱང་འཁོར་བའི་རྩ་བ་འཇིག་ལྟ་ལྷན་སྐྱེས་མ་སྤངས་པའི་ཕྱིར་ན་འཁོར་བ་ལས་མ་གྲོལ་ལ། གལ་ཏེ་དེ་སྤངས་ན་འཁོར་བ་ག་ལ་ཡོད་ཅེས་པའི་དོན་ནོ། །རྒན་པོའི་ཟེར་བགྲོས་ལ་མ་ཉན་པར་གཞུང་ལུགས་ཆེན་པོ་ལ་བརྟེན་པའི་གནད་འདི་དག་སྙིང་ལ་འཆང་རིགས་པ་ཡིན་ནོ། །འདིར་དཔྱོད་ལྡན་ལ་དོགས་པ་འདི་འབྱུང་

༼༢༠༢༽ སྟེ། ཉན་ཐོས་མཐོང་ལམ་པ་ཆོས་ཅན། ངར་འཛིན་ལྷན་སྐྱེས་ཀྱི་དམིགས་ཡུལ་མ་ཡིན་པར་ཐལ། ཁྱོད་ཀྱི་རྒྱུད་ལ་ངར་འཛིན་མེད་པའི་ཕྱིར་ཏེ། ང་རང་བཞིན་མེད་པར་མངོན་སུམ་རྟོགས་པའི་གང་ཟག་ཡིན་པའི་ཕྱིར་རོ་ཟེར་ན། ཁོ་བོ་ནི་འདིར་ཁྱབ་པ་མ་ངེས་ཏེ། སྔར་བཤད་པ་ལྟར་དེའི་རྒྱུད་ལ་ངར་འཛིན་མངོན་གྱུར་པ་མེད་ཀྱང་དབང་ལྡན་གྱི་ཚུལ་གྱིས་ཡོད་པའི་ཕྱིར་ཏེ། དགྲ་བཅོམ་མ་ཐོབ་ཀྱི་བར་དུ་དེ་དབང་ལྡན་གྱི་ཚུལ་གྱིས་ཡོད་པའི་ཕྱིར་ཏེ། ཉན་ཐོས་ཀྱི་སྒོམ་ལམ་མཐའ་མ་རྡོ་རྗེ་ལྟ་བུའི་ཏིང་ངེ་འཛིན་གྱིས་སྤོང་བ་གཉེན་པོ་བྱས་ནས་མི་སློབ་ལམ་སྐད་ཅིག་དང་པོའི་གནས་སྐབས་སུ་ངར་འཛིན་ལྷན་སྐྱེས་སྤངས་པ་ལ་དགྲ་བཅོམ་ཐོབ་པར་འཇོག་པའི་ཕྱིར། ངར་འཛིན་ཀུན་བཏགས་ནི་མཐོང་སྤང་ཡིན་པས་མཐོང་ལམ་གྱི་སྐབས་སུ་སྤོང་བ་ཡིན་ནོ། །དེས་ན་ཉན་ཐོས་མཐོང་ལམ་པ་སོགས་ནི། ངར་འཛིན་མངོན་གྱུར་པའི་དམིགས་ཡུལ་མ་ཡིན་ཡང༌། རང་རྒྱུད་ལ་དབང་ལྡན་གྱི་ཚུལ་གྱིས་ཡོད་པའི་ངར་འཛིན་གྱི་དམིགས་ཡུལ་ཅིས་ཀྱང་ཡིན་པས་བྱེད་པའི་སྐྱེས་བུར་འཇོག་རིགས་པ་ཡིན་ནོ། །གཞན་དུ་ན། དེའི་རྒྱུད་ལ་ངར་འཛིན་ལྷན་སྐྱེས་དབང་ལྡན་གྱི་ཚུལ་གྱིས་ཡོད་དམ་མེད། མེད་ན་ཧ་ཅང་ཐལ་ཞིང༌། ཡོད་ན་དེའི་རྒྱུད་ལ་དབང་ལྡན་གྱི་ཚུལ་གྱིས་ཡོད་པའི་ངར་འཛིན་དེའི་དམིགས་ཡུལ་གང་ཡིན་དྲིས་པས་ ༼༢༠༣༽ གསལ་ཏེ། རྟེན་གྱི་གང་ཟག་ཁོ་རང་ལས་འོས་མེད་པའི་ཕྱིར། བདག་མེད་མངོན་སུམ་དུ་རྟོགས་པའི་ཚེ་ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ང་སུན་ཕྱུང་ནུས་པར་བཤད་པ་ཡང༌། བདག་མེད་མངོན་སུམ་དུ་རྟོགས་པའི་མཉམ་གཞག་དེའི་སྣང་ངོ་ན་གནས་ལུགས་འབའ་ཞིག་མ་གཏོགས། ང་དང་སེམས་ཅན་ལ་སོགས་པའི་སྤྲོས་པའི་ཚོགས་མ་དམིགས་པ་ཙམ་ལ་དགོངས་པ་ཡིན་གྱི། བདག་མེད་རྟོགས་མ་ཐག་ང་དང་སེམས་ཅན་སོགས་གཏན་མེད་པར་སོང་བ་མིན་ཏེ། རྟོགས་མ་ཐག་པའི་གང་ཟག་དེ་ཀ་ང་དང་སེམས་ཅན་སོགས་ཡིན་པའི་ཕྱིར།

བཞི་པ་ལྷན་སྐྱེས་དང་ཀུན་བཏགས་ཀྱི་ཁྱད་པར་བཤད་པ་ནི། ལྷན་སྐྱེས་ཀྱི་བདག་དང་ཀུན་བཏགས་ཀྱི་བདག་གི་ཁྱད་པར་ཇི་ལྟ་བུ་ཞེ་ན། ཐོག་མ་མེད་པའི་བག་ཆགས་ཀྱིས་བསླད་པ་ལ་བརྟེན་གཞི་མེད་ལ་ངའོ་སྙམ་དུ་འཛིན་པའི་ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ང་ཙམ་ནི། ལྷན་སྐྱེས་ཀྱི་བདག་དང༌། ལྷན་སྐྱེས་ཀྱི་གང་ཟག ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་ཕུང་པོ་ཙམ་ནི་ཆོས་དང་གང་ཟག་གཉིས་ཀྱི་ཟླས་ཕྱེ་བའི་ཆོས་ཙམ་ཡིན་པས། དེ་དག་ཐ་སྙད་དུ་ཡོད་དེ། ཕུང་པོ་ཉེ་བར་བླང་བྱ་སོགས་དང༌། བདག་ཉེ་བར་ལེན་པ་པོ་སོགས་ཡིན་པར་གོང་དུ་བཤད་ཟིན་པའི་ཕྱིར། ༼༢༠༤༽ ངར་འཛིན་ལྷན་སྐྱེས་དང་ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་གང་ཟག་བདེན་པར་གྲུབ་པ་དང༌། ཕུང་པོ་བདེན་པར་གྲུབ་པ་གཉིས་ལྷན་སྐྱེས་ཀྱི་བློས་གཟུང་བྱ་ཡིན་ཡང༌། གང་ཟག་གི་བདག་དང་ཆོས་ཀྱི་བདག་ཏུ་འགྲོ་བས་ཐ་སྙད་དུ་ཡང་མེད་དེ། བདག་དེ་གཉིས་ཐ་སྙད་དུ་ཡང་འགོག་པར་བྱེད་པའི་ཕྱིར། བདག་ཕུང་པོ་ལས་རྫས་གཞན་པ་དང་རྫས་གཅིག་པ་སོགས་ཀྱི་རིགས་པ་ལྟར་སྣང་གི་འཐད་པ་དང་བཅས་པའི་སྒོ་ནས་བདག་ཏུ་འཛིན་པ་ནི་བདག་འཛིན་ཀུན་བཏགས་དེའི་དམིགས་ཡུལ་ཕུང་པོ་དང་རྫས་གཞན་པ་དང་རྫས་གཅིག་གང་རུང་དུ་གྱུར་པའི་བདག་ནི་ཀུན་བཏགས་ཀྱི་བདག་ཏུ་འགྲོ་བས་ཐ་སྙད་དུ་ཡང་མེད། ཡང་དེའི་འཛིན་སྟངས་ཀྱི་གཟུང་བྱ་ཀུན་བཏགས་ཀྱི་བདག་བདེན་པར་གྲུབ་པ་ཐ་སྙད་དུ་ཡང་མེད་པ་ལྟ་སྨོས་ཀྱང་ཅི་དགོས་ཏེ། བདག་འཛིན་ཀུན་བཏགས་དེའི་དམིགས་ཡུལ་དང་འཛིན་སྟངས་ཀྱི་གཟུང་བྱ་ཡང་རིམ་བཞིན། མོ་གཤམ་གྱི་བུ་དང༌། མོ་གཤམ་གྱི་བུའི་བུ་དང་ཆོས་མཚུངས་པའི་ཕྱིར། འོ་ན་ཕུང་པོ་ལས་རྫས་གཞན་པ་དང་རྫས་གཅིག་པ་གང་རུང་དུ་གྱུར་པའི་བདག་དེ་ཀུན་བཏགས་ཀྱི་བདག་ཡིན་པར་ཐལ། དེ་བདག་འཛིན་ཀུན་བཏགས་ཀྱི་དམིགས་ཡུལ་ཡིན་པའི་ཕྱིར་ཞེ་ན།

འདིར་ཁྱབ་པ་མ་ངེས་པ་རིགས་པ་མཁྱེན་པ་དག་གིས་ཤེས་པར་བྱ་དགོས་ཏེ། དེ་ལྟ་བུ་ཀུན་བཏགས་ 

༼༢༠༥༽ ཀྱི་བདག་གི་དོན་ཙམ་དུ་བྱས་ནས་བརྟག་པ་མཐའ་བཟུང་གི་ཚུལ་དུ་བཤད་པ་དང༌། གོང་དུ་ལྷན་སྐྱེས་ཀྱི་བདག་གཉིས་ངོས་འཛིན་པ་ན་ཡང་ང་དང་ཕུང་པོ་བདེན་པར་གྲུབ་པ་ནི་གང་ཟག་གི་བདག་དང་ཆོས་ཀྱི་བདག་ཏུ་འགྱུར་བས། དེ་དང་དེ་ལ་བརྟག་པ་མཐའ་བཟུང་གི་ཚུལ་དུ་ངོས་བཟུང་བ་ཙམ་ཡིན་པའི་ཕྱིར། གཞན་དུ་ན། ཕུང་པོ་དང་རྫས་གཞན་དང་རྫས་གཅིག་གང་རུང་དུ་གྱུར་པའི་བདག་ཆོས་ཅན། བདག་རྫས་ཡོད་ཡིན་པར་ཐལ། ཀུན་བཏགས་ཀྱི་བདག་ཡིན་པའི་ཕྱིར། འདོད་ན། རྫས་ཡོད་ཡིན་པར་ཐལ། འདོད་པའི་ཕྱིར། འདོད་ན། དེ་མ་ཡིན་པར་ཐལ། མེད་པའི་ཕྱིར། ཡང་དེ་ཆོས་ཅན། ཀུན་བཏགས་ཀྱི་བདག་མེད་ཡིན་པར་ཐལ། བདེན་གྲུབ་ཀྱིས་ཁྱད་པར་དུ་བྱས་པའི་བདག་མ་ཡིན་པའི་ཕྱིར་ཏེ། བདེན་གྲུབ་ཀྱིས་ཁྱད་པར་དུ་མ་བྱས་པའི་ཕྱིར། མ་གྲུབ་ན། དེར་ཐལ། བདེན་མེད་ཡིན་པའི་ཕྱིར་ཏེ། བདག་མེད་ཡིན་པའི་ཕྱིར། ཡང་དེ་བཞིན་དུ། ང་བདེན་པར་གྲུབ་པ་གང་ཟག་གི་བདག་ཡིན་ཟེར་བ་ཡང་མི་འཐད་དེ། དེ་ཆོས་ཅན། ངོ་བོས་གྲུབ་པའི་བདག་ཡིན་པར་ཐལ། གང་ཟག་གི་བདག་ཡིན་པའི་ཕྱིར། ཁྱབ་སྟེ། ཁ་སྐོང་ལས། ཆོས་དང་གང་ཟག་ཚིག་ཟུར་ལ། །ཞེས་པ་ནས། ངོ་བོས་གྲུབ་པ་ལ་བཤད་ནས། །ཞེས་པའི་བར་གསུངས་པའི་ཕྱིར། འདོད་མི་ནུས་ཏེ། ངོ་བོས་མ་གྲུབ་པའི་ཕྱིར་ཏེ། ༼༢༠༦༽ རང་བཞིན་གྱིས་མ་གྲུབ་པའི་ཕྱིར། ཡང་དེ་ཆོས་ཅན། གང་ཟག་གི་བདག་མ་ཡིན་པར་ཐལ། གང་ཟག་གི་བདག་མེད་ཡིན་པའི་ཕྱིར། དེས་ན་བདག་འཛིན་ཀུན་བཏགས་ཀྱི་དམིགས་ཡུལ་དང༌། བདག་འཛིན་ལྷན་སྐྱེས་ཀྱི་དམིགས་ཡུལ་འགལ་བ་ཡིན་ཏེ། བདག་འཛིན་ཀུན་བཏགས་ཀྱི་དམིགས་ཡུལ་ཡིན་ན། ཐ་སྙད་དུ་མེད་པས་ཁྱབ། ལྷན་སྐྱེས་ཀྱི་དམིགས་ཡུལ་ཡིན་ན། ཐ་སྙད་དུ་ཡོད་པས་ཁྱབ་པའི་ཕྱིར་དང༌། དེ་གཉིས་ཀྱི་འཛིན་སྟངས་ཀྱི་ཡུལ་ཡང་ཐ་སྙད་དུ་མེད་མཚུངས་ཡིན་ཀྱང༌། ངོས་འཛིན་སོ་སོར་མི་འདྲ་བས་ཕན་ཚུན་འགལ་བ་ཡིན་པའི་ཕྱིར་རོ། །དེ་ཡང་ཐོག་མ་མེད་པའི་བག་ཆགས་ཀྱིས་བསླད་པ་ཙམ་ལ་བརྟེན།

ང་བདེན་གྲུབ་ཏུ་བཟུང་བའི་ཡུལ་གྱི་ང་བདེན་གྲུབ་ནི། གང་ཟག་གི་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་དང༌། རིགས་པ་ལྟར་སྣང་གི་འཐད་པ་དང་བཅས་ཏེ་ང་བདེན་གྲུབ་ཏུ་བཟུང་བའི་ཡུལ་གྱི་ང་བདེན་གྲུབ་ནི། གང་ཟག་གི་བདག་འཛིན་ཀུན་བཏགས་ཀྱི་འཛིན་སྟངས་ཀྱི་ཡུལ་ཡིན་ཞིང༌། དེ་བཞིན་དུ་ཆོས་ཀྱི་བདག་འཛིན་ལྷན་སྐྱེས་དང་ཀུན་བཏགས་ལ་ཡང་རིགས་བསྒྲེའོ། །ལྔ་པ་སེམས་མཉམ་པར་འཇོག་ཚུལ་བཤད་པ་ནི། དེ་ལྟར་བདག་མེད་གཉིས་ཀྱི་དོན་ལ་ཐོས་བསམ་གྱིས་སྒྲོ་འདོགས་རགས་པ་ཙམ་བཅད་ནས། དཔྱད་དོན་དེ་ཉིད་སྙིང་པོར་དྲིལ་ནས་ཉམས་སུ་ལེན་ན། གནས་དབེན་པར་དཀོན་མཆོག་ ༼༢༠༧༽ ལ་ཕྱག་དང་མཆོད་པ་བྱས་ཏེ་ཚོགས་བསགས། ལྟ་བ་ཟབ་མོ་རྒྱུད་ལ་སྐྱེ་བར་གསོལ་བ་བཏབ། བདེ་བའི་སྟན་ལ་ལུས་དྲང་པོར་བསྲངས་ཏེ། སེམས་ཅན་ཐམས་ཅད་ཀྱི་དོན་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་བསྒོམ་སྙམ་པའི་སེམས་བསྐྱེད་ལ། བདག་ཏུ་འཛིན་པའི་གཞིར་གྱུར་པའི་རང་ལུས་འདི་ཅི་འདྲ་ཞིག་ལ་ཟེར་བ་ཡིན། ཤ་ཁྲག་རུས་གསུམ་ཚོགས་པ་འདི་ཡིན་ན། ཤ་ནི་རུས་པའི་དྲྭ་བས་སྦྲེལ་བ་ཙམ་མ་གཏོགས་སྙིང་པོ་མ་མཆིས་པའི་རྡུལ་ཕྲན་སོ་སོ་བ་ཡིན། རུས་པ་རྣམས་ཀྱང་རྐང་ལ་ཐུག་གི་བར་དུ་ཆ་ཤས་ཕྱེ་ན་རང་བཞིན་ནམ་སྙིང་པོ་གང་ཡང་མ་མཆིས། ཁྲག་རྣམས་ནི་སྨིག་རྒྱུའམ་ལྦུ་བ་རྡོས་པ་དང་ཆོས་མཚུངས་པས་ལུས་རང་བཞིན་གྱི་སྟོང་པར་འདུག་སྙམ་དུ་ངེས་ཤེས་བསྐྱེད། ལུས་གཟུགས་ཅན་འདི་བདེན་པར་མེད་ན་སེམས་དང་ཚོར་བ་སོགས་ཁ་དོག་དབྱིབས་ངོས་གཟུང་དང་བྲལ་བས་གང་དུ་ཡང་བདེན་པར་མི་འདུག་སྙམ་དུ་ངེས་ཤེས་བསྐྱེད་ལ་དེའི་ངང་ལ་ཅི་གནས་འཇོག ལུས་སོགས་ཕུང་པོ་རང་བཞིན་གྱིས་མ་གྲུབ་ན་གཞི་མེད་ལ་ངའོ་སྙམ་དུ་འཛིན་པའི་ཡུལ་འདི་ག་ལ་གྲུབ། བག་ཆགས་འཁྲུལ་པས་བསླད་པ་ཙམ་འདུག་སྙམ་དུ་ང་རང་བཞིན་མེད་པའི་ངང་ལ་ལྷོད་དེ་འཇོག རྗེས་ལྟ་བ་དེའི་ངང་ནས་དགེ་བ་སེམས་ཅན་གྱི་དོན་དུ་བསྔོ་བ་དང་སྨོན་ལམ་གྱི་རྒྱས་འདེབས་བྱེད།

འགྲོ་འཆག་ཉལ་དུག་གི་ ༼༢༠༨༽ གནས་སྐབས་ཀུན་ཏུ་ཡང༌། ཕུང་པོ་དང་ང་ལ་བདེན་འཛིན་བཤིག་ནས་དེ་དག་རང་བཞིན་མེད་པའི་དྲན་འདུན་དང་མ་བྲལ་བར་བྱེད་ཅིང༌། ཆགས་སྡང་སྐྱེ་བའི་ཡུལ་དགྲ་གཉེན་དུ་སྣང་བ་དང་བདེ་སྡུག་སོགས་ཅི་བྱུང་ཡང་རྨི་ལམ་སྒྱུ་མ་ལྟ་བུར་བལྟས་ལ་སྤང་བླང་གི་ཞེན་པ་ཨ་འཐས་མི་བྱའོ། །བསྒོམ་པ་དེ་ལ་བོགས་དབྱུང་བའི་ཕྱིར། ད་དུང་ཐོས་བསམ་གྱི་ཤེས་རབ་ཟབ་མོ་བསྐྱེད་པའི་ཆེད་དུ་དབུ་མའི་བཀའ་དང་བསྟན་བཅོས་རྣམས་ཀློག་པ་དང༌། གཞན་ལ་ཉན་པ་དང༌། དེ་དག་གི་དོན་ལ་བསམ་མནོ་དང༌། ཁྱད་པར་རྩ་འཇུག་བཞི་གསུམ་དང་རིགས་པ་དྲུག་ཅུ་པ་ནས་བཤད་པའི་རིགས་པའི་གནད་རྣམས་ལ་ཡང་ནས་ཡང་དུ་རྟོག་དཔྱོད་ཀྱི་བསམ་མནོ་ནན་ཏན་དུ་བྱས་ལ། ཡང་ལྟ་བ་བསྒོམ་པ་ལ་འཇུག བར་སྐབས་སུ་སྡིག་པ་བཤགས་པ་ལ་སོགས་པའི་སྒོ་ནས་འགལ་རྐྱེན་སྡིག་སྒྲིབ་སྦྱོང་བ་དང༌། མཆོད་པ་ལ་སོགས་པའི་སྒོ་ནས་ཚོགས་གསོག་པ་ཡང་ལན་མང་དུ་བྱའོ། །འདི་ནི་རིན་ཆེན་ཕྲེང་བ་ལས། ཕུང་པོ་དེ་ལྟར་མི་བདེན་པར། །ཤེས་ནས་ངར་འཛིན་སྤོང་བར་འགྱུར། །ཞེས་གསུངས་པ་ལྟར། ཐོག་མར་གང་ཟག་ཏུ་གདགས་པའི་རྒྱུ་ཕུང་པོ་བདེན་མེད་དུ་གཏན་ལ་ཕབ་ནས། དེའི་རྗེས་སུ་གང་ཟག་བདེན་མེད་དུ་རྟོགས་སླ་བ་དང༌། གོ་རིམ་དེ་ལྟར་བློ་ཡུལ་དུ་འཆར་བདེ་བའི་གདུལ་བྱའི་རིགས་ཅན་རྣམས་ལ་བསྒོམ་ཚུལ་དེ་ལྟར་ལེགས་སོ། །ཡང་ ༼༢༠༩༽ ཐོག་མར་གང་ཟག་གི་བདག་མེད་བསྒོམ་ནས་དེའི་རྗེས་ལ་ཆོས་ཀྱི་བག་མེད་བསྒོམ་པ་ཡང་གསུངས་ཏེ། རྒྱལ་པོ་འཆར་བྱེད་ལ་གདམས་པའི་མདོ་ལས། ང་འམ་བདག་དེ་ཡོད་པ་མ་ཡིན་ཏེ། །ཕུང་པོ་འདི་ལ་བཏགས་ནས་འཁྲུལ་པ་ཡིན། །མིང་ནི་བདག་མ་ཡིན་ཏེ་བཏགས་པ་ཙམ། །ལུས་ཀྱང་བདག་མ་ཡིན་ཏེ་ཤ་རུས་རྣམས། །འབྱུང་ཆེན་འདུས་པ་ཕྱི་རོལ་རྩིག་པ་འདྲ། །སེམས་ཀྱང་བདག་མ་ཡིན་ཏེ་དངོས་པོ་མེད། །ཆོས་ལ་བདག་མེད་རྒྱལ་པོ་ཉན་པར་གྱིས། །ཆོས་ནི་གཟུགས་སོགས་དངོས་པོ་ཐམས་ཅད་ཡིན། །ཞེས་པ་ནས།

དངོས་སྣང་ཐམས་ཅད་སེམས་ཡིན་རྨི་ལམ་བཞིན། །སེམས་ཀྱང་ཁ་དོག་དབྱིབས་སོགས་རྣམས་དང་བྲལ། །དེས་ན་འཁོར་བ་སྟོང་ཞིང་བདག་མེད་དོ། །འཁོར་བ་མེད་པས་མྱ་ངན་འདས་པའང་མེད། །ཡོད་པ་མ་གྲུབ་པས་ན་མེད་པའང་མེད། །མཐའ་གཉིས་མེད་ཕྱིར་དབུས་ཀྱང་མེད་པ་ཡིན། །དེ་ལྟར་རྒྱལ་པོ་བདག་མེད་བསྒོམ་བྱས་ན། །བདག་འཛིན་འཁོར་བ་རྩད་ནས་ཆོད་པར་འགྱུར། །ཞེས་དང༌། རིན་ཆེན་ཕྲེང་བ་ལས། སྐྱེས་བུ་ས་མིན་ཆུ་མ་ཡིན། །མེ་མིན་རླུང་མིན་ནམ་མཁའ་མིན། །རྣམ་ཤེས་མ་ཡིན་ཀུན་མིན་ན། །དེ་ལས་གཞན་དོན་སྐྱེས་བུ་གང༌། །ཞེས་སྐྱེས་བུ་ཁམས་དྲུག་ལ་བཙས་བས་མ་རྙེད་པའི་གང་ཟག་གི་བདག་མེད་དང༌། སྐྱེས་བུ་ཁམས་དྲུག་འདུས་པའི་ཕྱིར། །ཡང་ ༼༢༡༠༽ དག་མ་ཡིན་ཅི་ལྟ་བར། །དེ་བཞིན་ཁམས་ནི་རེ་རེ་ཡང༌། །འདུས་ཕྱིར་ཡང་དག་ཉིད་དུ་མིན། །ཞེས་ཁམས་དྲུག་རེ་རེ་ཡང་རང་གི་ཆ་ཤས་ལ་བཙལ་བས་མ་རྙེད་པའི་ཆོས་ཀྱི་བདག་མེད་གསུངས་པ་དང༌། སྤྱོད་འཇུག་ལས་ཀྱང༌། དཔེར་ན་ཆུ་ཤིང་སྡོང་པོ་དག །ཞེས་སོགས་སྔར་དྲངས་པ་ལྟར་བདག་བདེན་མེད་དུ་བསྒོམ་ཚུལ་དང༌། རང་ལུས་ཀྱི་ཕུང་པོ་བདེན་མེད་དུ་བསྒོམ་ཚུལ་རིམ་ཅན་དུ་གསུངས་པ་རྣམས་ལས་གོ་རིམ་དེ་ལྟར་དུ་བཤད་པས་སོ། །ཚིག་འདི་དག་གི་དོན་ཡང་བསམ་བྱུང་གི་ཤེས་རབ་ཀྱིས་བློ་ཡུལ་དུ་ངེས་པར་བྱས་ལ་སྔར་ལྟར་དུ་བསྒོམ་མོ། །སྤྱིར་གདུལ་བྱའི་བློ་དང་བསམ་པ་མཐའ་ཡས་པས་གོ་རིམ་སོགས་ལ་མཐའ་གཅིག་ཏུ་ངེས་པ་མེད། འོན་ཀྱང་གོ་རིམ་དང་རིགས་པ་སོགས་རང་གི་བློ་ཡུལ་དུ་གང་འབབ་པ་དེ་ལས་བརྩམས་ཏེ་བསྒོམ་ན་སྒོམ་སྐྱེ་སླ་བས་བཀའ་བསྟན་བཅོས་རྣམས་ལས་གོ་རིམ་དང་རིགས་པའི་རྣམ་གྲངས་མཐའ་ཡས་པ་གསུངས་པའི་གནད་ཀྱང་དེ་ཡིན་ནོ། །འདི་ནི་དཔྱད་སྒོམ་གཙོ་བོར་གྱུར་པ་ཡིན་ལ། འཇོག་སྒོམ་བྱེད་ན། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཞེས་གསུངས་པ་ལྟར།

ཐོག་མར་སེམས་གནས་པའི་ཐབས་དགུ་ལ་བསླབས་ཏེ་ཞི་གནས་སྦྱངས་ལ། དེ་འབྱོངས་པ་ན་ཞི་གནས་རྟེན་དུ་བྱས་ནས་ལྷག་མཐོང་གི་ཤེས་རབ་ ༼༢༡༡༽ བསྒོམ་ན། དབང་པོ་རྣོན་པོ་དང་ཚོགས་བསགས་པ་དག་ལ་བསྒོམ་བྱུང་གི་ཤེས་རབ་མྱུར་དུ་སྐྱེ། དེ་ནམ་སྐྱེས་པ་ན་ཁ་བཤད་ཙམ་མ་ཡིན་པར་ཉོན་མོངས་པའི་གཉེན་པོར་སོང་ནས་ཐར་པ་དང་ཐམས་ཅད་མཁྱེན་པའི་གོ་འཕང་ཡང་མྱུར་དུ་ཐོབ་ངེས་པའོ། །ཨེ་མ་འཁོར་བ་སྤོང་འདོད་ཤེས་ལྡན་དག །ཐོས་དང་བསམ་པའི་དོན་ཉིད་ཉམས་ལེན་དུ། །དྲིལ་ནས་བསྒོམ་པའི་ལམ་ལ་མི་འབད་ན། །འཆི་ཁ་བར་དོའི་འཕྲང་ལ་གདེངས་ཅི་ཡོད། །ཀྱེ་མ་ཆོས་ཀྱི་གནས་ལུགས་སྟོང་པའི་དོན། །ཐོས་བསམ་དོན་སྤྱིའི་ཆ་ཙམ་ཤར་གྱུར་ཀྱང༌། །བསྒོམ་པས་མ་མྱངས་ཉོན་མོངས་གཉེན་པོར་ཅི། །ད་ནི་གཅིག་པུར་ཐོས་དོན་བསྒོམ་ལ་སྨོན། །ང་དང་ཕུང་པོ་དཔྱད་ན་སྟོང་པའི་དབྱིངས། །ཞི་བ་ཐིག་ལེར་རོ་གཅིག་འཁོར་བའི་རྒྱུ། །ངར་འཛིན་གཞི་མེད་རྩ་བྲལ་ལས་ཉོན་གྱི། །འཆིང་བ་རང་གྲོལ་གནས་ལུགས་གདོད་མའི་ངང༌། །བར་སྐབས་ཀྱི་ཚིགས་བཅད་དོ། །གང་ཟག་གི་བདག་མེད་བསྒོམ་ཚུལ་དང་བཅས་པ་བསྟན་ཟིན་ཏོ།། །།གཉིས་པ་ཐེག་པ་ཆེན་པོའི་རྟོགས་བྱའི་སྟོང་ཉིད་བཤད་པ་ལ་དོན་བཞི་སྟེ། དགོས་པའི་སྒོ་ནས་རྒྱས་པར་ཕྱེ་བའི་ཚུལ། དེ་ཉིད་ཐེག་པ་ཆེན་པོའི་རྟོགས་བྱར་བསྟན། སྟོང་གཞིའི་ཆོས་ཅན་སྒོ་ནས་རྒྱས་པར་བཤད། ལུང་ཁུངས་སྨོས་ཏེ་སྔར་གྱི་མཇུག་སྡུད་བསྟན་པའོ། །དང་པོ་ནི། བདག་མེད་གཉིས་སུ་བསྟན་པ་འདི་དག་དགོས་ ༼༢༡༢༽ པ་གང་གི་ཆེད་དུ་བསྟན་པ་ཡིན་ཞེ་ན། ཉན་ཐོས་དང་རང་སངས་རྒྱས་རྣམས་ཀྱིས་རང་དོན་དུ་ཐར་པ་ཙམ་ཐོབ་པར་བྱ་བའི་ཕྱིར་གཙོ་བོར་གང་ཟག་གི་བདག་མེད་བསྟན། བྱང་ཆུབ་སེམས་དཔའ་གཞན་དོན་དུ་ཐམས་ཅད་མཁྱེན་པའི་གོ་འཕང་ཐོབ་པར་བྱ་བའི་ཕྱིར་བདག་མེད་གཉིས་ཀ་རྒྱས་པར་བསྟན་པ་ཡིན་ཏེ། གཞུང་ལས། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། །དེ་ལྟར་སྟོན་པས་སླར་ཡང་འདི་གཉིས་ནི། །གདུལ་བྱ་རྣམས་ལ་ཕྱེ་སྟེ་རྣམ་མང་གསུངས། །ཞེས་དང༌།

རང་འགྲེལ་ལས། དེ་ལ་གང་ཟག་གི་བདག་མེད་པ་ནི་རང་སངས་རྒྱས་རྣམས་དང༌། ཉན་ཐོས་རྣམས་རྣམ་པར་གྲོལ་བར་བྱ་བའི་ཕྱིར་བསྟན་ལ། བྱང་ཆུབ་སེམས་དཔའ་རྣམས་རྣམ་པ་ཐམས་ཅད་མཁྱེན་པ་ཐོབ་པས་རྣམ་པར་གྲོལ་བར་བྱ་བའི་ཕྱིར་གཉིས་ཀ་བསྟན་ཏོ། །ཞེས་གསུངས་པའི་ཕྱིར་རོ། །འདིའི་འཕྲོས་ལས། ཉན་རང་གིས་ཆོས་ཀྱི་བདག་མེད་རྫོགས་པར་རྟོགས་མ་རྟོགས་ཀྱི་དོགས་དཔྱོད་དགོས་པ་ནི། ཟིལ་གནོན་གྱི་སྐབས་སུ་བསྟན་ཟིན་ཏོ།། །།གཉིས་པ་ནི། བདག་མེད་གཉིས་ཀྱི་དོན་རྒྱས་པར་ཕྱེ་ན་སྟོང་ཉིད་བཅུ་དྲུག་གམ་བཞིར་ཡོད་དེ། དེ་དག་རྟོགས་པའི་ཡེ་ཤེས་ཀྱི་ཚོགས་ནི་བྱང་ཆུབ་སེམས་དཔའི་རྒྱུད་ཀྱི་ཐེག་པ་ཆེན་པོའི་ལམ་ཡིན་པའི་ཕྱིར་ཏེ། ལམ་དང་འབྲས་བུས་ཕྱེ་བའི་ཐེག་ཆེན་གྱི་ངོ་བོར་གྱུར་པའི་ ༼༢༡༣༽ ཡེ་ཤེས་ཀྱི་ཚོགས་ཡིན་པའི་ཕྱིར། དེ་སྐད་དུ། ཤེར་ཕྱིན་གྱི་མདོ་ལས། རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་ཆེན་པོ་ནི། འདི་ལྟ་སྟེ། ནང་སྟོང་པ་ཉིད་དང༌། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་དང༌། སྟོང་པ་ཉིད་སྟོང་པ་ཉིད་དང༌། ཆེན་པོ་སྟོང་པ་ཉིད་དང༌། དོན་དམ་པ་སྟོང་པ་ཉིད་དང༌། འདུས་བྱས་སྟོང་པ་ཉིད་དང༌། འདུས་མ་བྱས་སྟོང་པ་ཉིད་དང༌། མཐའ་ལས་འདས་པ་སྟོང་པ་ཉིད་དང༌། ཐོག་མ་དང་མཐའ་མ་མེད་པ་སྟོང་པ་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། །ཞེས་སྟོང་ཉིད་བཅུ་དྲུག་གསུངས་ནས། ཡང་མདོ་ལས། རབ་འབྱོར་གཞན་ཡང་དངོས་པོ་ནི་དངོས་པོས་སྟོང་ངོ༌། །དངོས་པོ་མེད་པ་ནི་དངོས་པོ་མེད་པས་སྟོང་ངོ༌། །རང་བཞིན་ནི་རང་བཞིན་གྱིས་སྟོང་ངོ༌། །གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ༌། །ཞེས་སླར་ཡང་སྟོང་ཉིད་བཞིར་བསྟན་པ་དང༌། དེ་དག་གི་དོན་གཞུང་འདིར།

སྤྲོས་དང་བཅས་པར་སྟོང་པ་ཉིད། །བཅུ་དྲུག་བཤད་ནས་མདོར་བསྡུས་ཏེ། །སླར་ཡང་བཞིར་བཤད་དེ་དག་ནི། །ཐེག་ཆེན་དུ་ཡང་བཞེད་པ་ཡིན། །ཞེས་གསུངས་པའི་ཕྱིར། ཉན་རང་གིས་ ༼༢༡༤༽ སྟོང་ཉིད་འདི་དག་གི་ནང་ནས། ནང་སྟོང་པ་ཉིད་དང་ཕྱི་སྟོང་པ་ཉིད་གཙོ་བོར་རྟོགས་པ་ཡིན་ཏེ། དེས་མིག་སོགས་ནང་གི་སྐྱེ་མཆེད་དྲུག་དང་གཟུགས་སོགས་ཕྱིའི་སྐྱེ་མཆེད་དྲུག་བདེན་མེད་དུ་རྟོགས་པའི་ཕྱིར་ཏེ། དེས་གང་ཟག་ཏུ་གདགས་པའི་རྒྱུར་གྱུར་པའི་ཉེར་ལེན་གྱི་ཕུང་པོ་རྣམས་བདེན་མེད་དུ་རྟོགས་པའི་ཕྱིར། བྱང་སེམས་འཕགས་པས་སྟོང་ཉིད་བཅུ་དྲུག་པོ་ཐམས་ཅད་རྟོགས་ཤིང༌། བཅུ་དྲུག་པོ་ཀུན་རྟོགས་པའི་ལྟ་བ་དེ་ཡང་ཐེག་ཆེན་ཐུན་མོང་མ་ཡིན་པའི་ལྟ་བ་ཡིན་ཏེ། ཐེག་ཆེན་དུ་ཡང་བཞེད་པ་ཡིན། །ཞེས་པའི་རང་འགྲེལ་ལས། སྟོང་པ་ཉིད་འདི་རྣམས་ནི་ཐེག་པ་ཆེན་པོ་ཞེས་བྱའོ། །ཞེས་གསུངས་པའི་ཕྱིར། དིང་སང་གི་བྱིས་པ་ཁ་ཅིག ཐེག་ཆེན་དུ་ཡང་བཞེད་པ་ཡིན། །ཞེས་པའི་ཐེག་ཆེན་ཤེར་ཕྱིན་གྱི་མདོ་ལ་ངོས་འཛིན་པ་ཡིན་ཏེ། འོག་ཏུ། ཤེས་རབ་ཕ་རོལ་ཕྱིན་ཚུལ་ལས། །དེ་དག་དེ་སྐད་རབ་ཏུ་བསྒྲགས། །ཞེས་གསུངས་པའི་ཕྱིར་ཞེས་ཟེར་བ་ནི་མི་འཐད་དེ། ཐེག་ཆེན་ལ་སྡེ་སྣོད་དང་གྲུབ་མཐས་ཕྱེ་བ་དང༌། ལམ་དང་འབྲས་བུས་ཕྱེ་བའི་ཐེག་ཆེན་གཉིས་ཡོད་པ་ལས། འདིར་ཕྱི་མ་ལ་འཇོག་དགོས་པའི་ཕྱིར་ཏེ། འདིར་ཐེག་ཆེན་གྱི་ངོས་འཛིན་ལ་སྟོང་ཉིད་བཅུ་དྲུག་བཤད་པ་དང༌། འགྲེལ་པ་དོན་གསལ་ལས། ཡེ་ཤེས་ཀྱི་ཚོགས་སྒྲུབ་འཆད་པའི་སྐབས་སུ་སྟོང་པ་ཉིད་ཉི་ཤུ་བཤད་པ་རྣམས་དོན་གནད་གཅིག་པས་སོ། །གཞན་དུ་ ༼༢༡༥༽ ན། སླར་ཡང་བཞིར་བཤད་དེ་དག་ནི། །ཐེག་ཆེན་མདོར་ཡང་བཞེད་པ་ཡིན། །ཞེས་འབྱུང་རིགས་པར་འགྱུར་རོ། །འོ་ན་སྟོང་ཉིད་བཅུ་དྲུག་པོ་འདི་དག་ཆོས་ཀྱི་བདག་གིས་སྟོང་པའི་སྟོང་ཉིད་ཁོ་ན་ཡིན་ནམ། གང་ཟག་གི་བདག་གིས་སྟོང་པའི་སྟོང་ཉིད་ཀྱང་ཡིན་ཞེ་ན། འདི་དག་རང་ངོས་ནས་ཆོས་ཀྱི་བདག་གིས་སྟོང་པའི་སྟོང་ཉིད་ཡིན་ཏེ།

སྟོང་གཞིའི་ཆོས་ཅན་འདི་དག་ཆོས་དང་གང་ཟག་གཉིས་ཀྱི་ཟླས་ཕྱེ་བའི་ཆོས་སུ་འགྱུར་བའི་ཕྱིར། འོན་ཀྱང་གང་ཟག་གི་བདག་གིས་སྟོང་པའི་སྟོང་ཉིད་ཀྱང་འདི་དག་གི་ནང་དུ་འདུས་པ་ཡིན་ཏེ། འདུས་བྱས་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་ཀྱི་ནང་དུ་འདུས་པའི་ཕྱིར་ཏེ། སྟོང་གཞིའི་གང་ཟག་དེ་འདུས་བྱས་སྟོང་པ་ཉིད་ཀྱི་སྟོང་གཞིའི་ཆོས་ཅན་ཡང་ཡིན། ཆོས་ཐམས་ཅད་སྟོང་པ་ཉིད་ཀྱི་སྟོང་གཞིའི་ཆོས་ཅན་ཡང་ཡིན་པའི་ཕྱིར། དང་པོ་གྲུབ་སྟེ། རྒྱུ་རྐྱེན་ལས་བྱུང་བའི་ཆོས་ཡིན་པའི་ཕྱིར། གཉིས་པ་གྲུབ་སྟེ། གཟུགས་ཅན་དང་གཟུགས་ཅན་མ་ཡིན་པ་གང་རུང་དང༌། འདུས་བྱས་དང་འདུས་མ་བྱས་གང་རུང་གིས་བསྡུས་པའི་ཆོས་ཡིན་པའི་ཕྱིར། དེས་ན་སྟོང་ཉིད་བཅུ་དྲུག་པོ་སྤྱི་ཙམ་པ་ཆོས་ཀྱི་བདག་གིས་སྟོང་པའི་སྟོང་ཉིད་ཡིན་ཞིང༌། བཅུ་དྲུག་པོ་གང་རུང་ཡིན་ན། དེ་ཡིན་པས་མ་ཁྱབ་སྟེ། གང་ཟག་གི་བདག་གིས་སྟོང་པའི་སྟོང་ཉིད་ཀྱང་བཅུ་དྲུག་པོ་གང་ ༼༢༡༦༽ རུང་ཡིན་པ་གནད་ཀྱི་དོན་ཡིན་པའི་ཕྱིར། དེ་སྐད་དུ། སྤྲོས་དང་བཅས་པར་ཞེས་སོགས་ཀྱི་སྔ་འགྲེལ་དུ། བདག་མེད་པ་རྣམ་པ་གཉིས་པོ་འདི་ཉིད་ནི་སླར་བཅོམ་ལྡན་འདས་ཀྱིས་གདུལ་བྱའི་བསམ་པ་སྣ་ཚོགས་པ་ཉིད་ཀྱིས་རྣམ་པ་མང་པོར་བསྟན་ཏོ། །ཞེས་གསུངས་སོ། །གསུམ་པ་སྟོང་གཞིའི་ཆོས་ཅན་ངོས་གཟུང་བ་ནི། མིག་སོགས་ནང་གི་སྐྱེ་མཆེད་དྲུག་པོ་དེ་ནང་སྟོང་པ་ཉིད་ཀྱི་སྟོང་གཞིའི་ཆོས་ཅན། དེ་རང་བཞིན་གྱིས་མ་གྲུབ་པའི་གནས་ལུགས་དེ་ནང་སྟོང་པ་ཉིད། དེ་བཞིན་དུ་གཟུགས་སོགས་ཕྱིའི་སྐྱེ་མཆེད་དྲུག་པོ་དེ་ཕྱི་སྟོང་པ་ཉིད་ཀྱི་སྟོང་གཞིའི་ཆོས་ཅན། ཕྱི་ནང་གི་སྐྱེ་མཆེད་གཉིས་ཕྱི་ནང་སྟོང་པ་ཉིད་ཀྱི་སྟོང་གཞིའི་ཆོས་ཅན། ཆོས་རྣམས་རང་བཞིན་གྱིས་མ་གྲུབ་པའི་གནས་ལུགས་ནི་སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན། ཤར་ཕྱོགས་དང་ལྷོ་ཕྱོགས་ལ་སོགས་པའི་ཕྱོགས་ཀྱི་ཆ་རྣམས་ནི་ཆེན་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན།

མྱ་ངན་ལས་འདས་པ་ནི་དོན་དམ་པ་སྟོང་པ་ཉིད་ཀྱི་སྟོང་གཞིའི་ཆོས་ཅན། ཁམས་གསུམ་ལ་སོགས་པ་རྒྱུ་རྐྱེན་གྱིས་འདུས་བྱས་པ་རྣམས་ནི་འདུས་བྱས་སྟོང་པ་ཉིད་ཀྱི་སྟོང་གཞིའི་ཆོས་ཅན། སྐྱེ་གནས་འཇིག་གསུམ་དང་བྲལ་བའི་ཆོས་རྣམས་ནི་འདུས་མ་བྱས་སྟོང་པ་ཉིད་ཀྱི་སྟོང་གཞིའི་ཆོས་ཅན། རྟག་ཆད་ཀྱི་མཐའ་དང་བྲལ་བའི་ཆོས་རྣམས་ནི་མཐའ་ལས་འདས་པ་སྟོང་པ་ཉིད་ཀྱི་སྟོང་གཞིའི་ 

༼༢༡༧༽ ཆོས་ཅན། འཁོར་བ་སོགས་ཐོག་མ་དང་མཐའ་མ་དང་བྲལ་བའི་ཆོས་རྣམས་ནི་ཐོག་མ་དང་མཐའ་མ་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན། བྱང་ཕྱོགས་སོ་བདུན་སོགས་འཕགས་ཆོས་རྣམས་ནི་དོར་བ་མེད་པ་སྟོང་པ་ཉིད་ཀྱི་སྟོང་གཞིའི་ཆོས་ཅན། འདུས་བྱས་ལ་སོགས་པའི་ཆོས་རྣམས་ཀྱི་གནས་ལུགས་ནི་རང་བཞིན་སྟོང་པ་ཉིད་ཀྱི་སྟོང་གཞིའི་ཆོས་ཅན། ཁམས་བཅོ་བརྒྱད་ལ་སོགས་པའི་ཆོས་ཐམས་ཅད་ནི་ཆོས་ཐམས་ཅད་སྟོང་པ་ཉིད་ཀྱི་སྟོང་གཞིའི་ཆོས་ཅན། གཟུགས་ནས་རྣམ་མཁྱེན་གྱི་བར་གྱི་རང་མཚན་རྣམས་ནི་རང་གི་མཚན་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན། དུས་གསུམ་མི་དམིགས་པའི་ཆོས་རྣམས་ནི་མི་དམིགས་པ་སྟོང་པ་ཉིད་ཀྱི་སྟོང་གཞིའི་ཆོས་ཅན། རྐྱེན་ལས་བྱུང་བའི་དངོས་པོ་རྣམས་རང་གི་ངོ་བོས་དབེན་པ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན་དང༌། དངོས་པོ་རང་གི་ངོ་བོས་དབེན་པ་དེ་ཡང་རང་གི་ངོ་བོས་སྟོང་པའི་སྟོང་ཉིད་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཡིན་ཏེ། གཞུང་ལས། གང་ཕྱིར་དེ་ཡི་རང་བཞིན་དེ། །ཡིན་ཕྱིར་མིག་ནི་མིག་གིས་སྟོང༌། །དེ་བཞིན་རྣ་བ་སྣང་དང་ལྕེ། །ལུས་དང་ཡིད་ཀྱང་བསྙད་པར་བྱ། །ཐེར་ཟུག་གནས་པ་མ་ཡིན་དང༌། །འཇིག་པ་མ་ཡིན་ཉིད་ཀྱི་ཕྱིར། །མིག་ལ་སོགས་པ་དྲུག་པོ་ཡི། །རང་བཞིན་མེད་ཉིད་གང་ཡིན་ ༼༢༡༨༽ པ། །དེ་ནི་ནང་སྟོང་ཉིད་དུ་འདོད། །ཅེས་པ་ནས། རྐྱེན་ལས་བྱུང་ཕྱིར་དངོས་རྣམས་ལ། །འདུས་པ་པ་ཡི་ངོ་བོ་མེད། །འདུས་པ་པ་ནི་དེ་ཉིད་ཀྱིས། །སྟོང་ཉིད་དངོས་མེད་སྟོང་ཉིད་དོ། །ཞེས་པའི་བར་རྒྱས་པར་གསུངས་པའི་ཕྱིར། ཐེར་ཟུག་ཏུ་གནས་པ་མ་ཡིན་པ་དང༌། འཇིག་པ་མ་ཡིན་པའི་དོན་ནི་སྟོང་པ་ཉིད་རྣམས་བསགས་པའམ། བྱས་པ་མ་ཡིན་པས་ཐེར་ཟུག་པ་མ་ཡིན། སྐད་ཅིག་གིས་མི་རྟག་པ་མ་ཡིན་པས་འཇིག་པ་མ་ཡིན་ཞེས་པའི་དོན་ཏོ། །རྩ་ཤེ་ལས། རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་གསུངས་པ་དང་དོན་གནད་གཅིག་པའི་ཕྱིར།

སྟོང་ཉིད་བཞིར་བཤད་པ་ནི། དངོས་པོ་སྟོང་པ་ཉིད་ལ་སོགས་པ་བཞི་ཡིན་ཞིང༌། དེ་ཡང་ཕུང་པོ་ལྔ་ཡིས་བསྡུས་པའི་འདུས་བྱས་ཀྱི་དངོས་པོ་རྣམས་ནི་དངོས་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན། དངོས་མེད་འདུས་མ་བྱས་པའི་ཆོས་རྣམས་ནི་དངོས་མེད་སྟོང་པ་ཉིད་ཀྱི་སྟོང་གཞིའི་ཆོས་ཅན། རང་བཞིན་ནམ་གནས་ལུགས་ནི་རང་བཞིན་སྟོང་པ་ཉིད་ཀྱི་སྟོང་གཞིའི་ཆོས་ཅན། ཡང་དག་མཐའ་དང་དེ་བཞིན་ཉིད་ལ་སོགས་པ་ནི་གཞན་གྱི་དངོས་པོ་སྟོང་པ་ཉིད་ཀྱི་སྟོང་གཞིའི་ཆོས་ཅན། དེ་དག་རང་གི་ངོ་བོས་སྟོང་པའི་སྟོང་ཉིད་ནི། གཞན་གྱི་དངོས་པོ་སྟོང་པ་ཉིད་ཡིན་ཏེ། གཞུང་ལས། དངོས་པོའི་སྒྲས་ནི་མདོར་བསྡུས་ན། །ཕུང་པོ་ལྔ་རྣམས་བརྗོད་ ༼༢༡༩༽ པ་ཡིན། །ཞེས་པ་ནས། ཡང་དག་མཐའ་དང་དེ་བཞིན་ཉིད། །དེ་གཞན་དངོས་པོའི་སྟོང་ཉིད་དོ། །ཞེས་པའི་བར་རྒྱས་པར་གསུངས་པའི་ཕྱིར། གཞན་གྱི་དངོས་པོ་ཞེས་པའི་རྒྱུ་མཚན་ནི། ཡེ་ཤེས་ཕུལ་དུ་བྱུང་བས་རྟོགས་པར་བྱ་བའམ། ཚུར་རོལ་འཁོར་བ་ལས་འདས་ནས། ཕ་རོལ་མྱང་འདས་སུ་སོན་པའི་ཕྱིར་ན། དེ་སྐད་ཅེས་བྱ་སྟེ། རང་འགྲེལ་ལས། ཡང་ན་ཕ་རོལ་ན་ཡོད་པ་ནི་གཞན་གྱི་དངོས་པོའོ། །འཁོར་བ་ལས་འདས་པའི་ཕྱིར། གཞན་གྱི་དངོས་པོ་ཞེས་བྱ་བ་ནི་ཡང་དག་པའི་མཐའ་སྟེ་ཞེས་གསུངས་པའི་ཕྱིར། བཞི་པ་ནི། ཤེས་རབ་ཕ་རོལ་ཕྱིན་ཚུལ་ལས། །ཞེས་སོགས་རྐང་པ་གཉིས་ནི་གོ་སླ། བཞི་པ་ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པ་ནི། སྔར་བཤད་པ་དེ་ལྟར་ས་དྲུག་པ་འདིར་ལུང་རིགས་ཀྱིས་རྣམ་པར་དཔྱད་པ་ལས་བྱུང་བའི་བློ་གྲོས་ཀྱི་ཟེར་གྱིས་དེ་ཁོ་ན་ཉིད་མཐོང་བ་ལ་གེགས་བྱེད་ཀྱི་མུན་པ་བསལ་ཏེ། ཁམས་གསུམ་རང་བཞིན་གྱིས་སྟོང་པར་ཤེས་པའི་ཡོན་ཏན་ཁྱད་པར་ཅན་ཆེས་ལྷག་པ་དང་ལྡན་པ་ཡིན་ནོ། །དོན་དམ་རྟོགས་པའི་ཡོན་ཏན་དེ་ལྟ་བུ་དང་ལྡན་ཡང༌། ས་དྲུག་པ་འདིར་རྗེས་ཐོབ་ཏུ་ཐུན་མོང་མ་ཡིན་པའི་འགོག་པ་ལ་སྙོམས་པར་འཇུག་ཅིང༌།

འགྲོ་བ་མགོན་མེད་པ་སྡུག་བསྔལ་ལས་སྐྱོབ་འདོད་ཀྱི་སྙིང་རྗེ་ཤིན་ཏུ་ཆེ་བ་བསྐྱེད་པར་བྱེད། དེ་ནས་ས་བདུན་པར་འཕོས་པ་ན་ཉན་རང་ ༼༢༢༠༽ བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་པའི་ཡོན་ཏན་དང་ཡང་ལྡན་པ་ཡིན་ནོ། །གཞན་ཡང་དོན་དམ་དང་ཀུན་རྫོབ་རྟོགས་པའི་ཡོན་ཏན་གྱི་གཤོག་ཡངས་དཀར་པོ་ཟུང་འབྲེལ་དུ་རྒྱས་པའི་ངང་པའི་རྒྱལ་པོ་ས་དྲུག་པ་བ་འདི་ནི་གདུལ་བྱར་གྱུར་པའི་སྐྱེ་བོ་ངང་པ་མང་པོས་མདུན་དུ་བདར་ནས་དགེ་བའི་རླུང་གི་ཤུགས་དང་བཅས་ཏེ་རྒྱལ་བའི་ཡོན་ཏན་རྒྱ་མཚོ་ལྟ་བུའི་ཕ་རོལ་ཏུ་སོན་པར་འགྱུར་བའི་ཡོན་ཏན་དང་ལྡན་པ་ཡིན་པས། ཀུན་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་འདི་ཉིད་ལ། སྔོན་བྱང་ཆུབ་སེམས་དཔའ་རྟག་ཏུ་ངུའི་སྤྱད་པ་ལྟར་གྱི་དཀའ་སྤྱད་དང་བརྩོན་འགྲུས་རྩོམ་པར་རིགས་སོ། །ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཟབ་མོ་མཐའ་དག་ལས་བརྩམས་ཏེ་སེམས་བསྐྱེད་དྲུག་པ་རྒྱས་པར་བཤད་ཟིན་ཏོ།། ༈ །།ས་བདུན་པ་རིང་དུ་སོང་བའི་སེམས་བསྐྱེད་བཤད་པ་ནི། སྔར་ས་དྲུག་པ་ཐུན་མོང་མ་ཡིན་པའི་འགོག་སྙོམས་ཐོབ་ཀྱང་སྐད་ཅིག་གིས་འཇུག་ལྡང་མི་ནུས་ལ། ས་བདུན་པ་འདིར་སེམས་ཀྱི་སྐད་ཅིག་རེ་རེ་ལ་འགོག་པ་ཡང་དག་མཐའ་ལ་འཇུག་ལྡང་ནུས་ཤིང༌། ཕར་ཕྱིན་བཅུའི་ནང་ནས་ཐབས་ཀྱི་ཕར་ཕྱིན་ལ་ལྷག་པར་སྤྱོད་པ་ཡིན་ཏེ། རིང་དུ་སོང་བ་འདི་ནི་སྐད་ཅིག་དང༌། །སྐད་ཅིག་ལ་ནི་འགོག་པར་འཇུག་འགྱུར་ཞིང༌། །ཐབས་ཀྱི་ཕ་རོལ་ཕྱིན་ལེགས་འབར་བའང་ཐོབ། །ཞེས་ ༼༢༢༡༽ གསུངས་པའི་ཕྱིར།། ༈ །།ས་བརྒྱད་པ་མི་གཡོ་བའི་སེམས་བསྐྱེད་བཤད་པ་ནི། འདིར་རྣམ་པར་མི་རྟོག་པ་ལ་དབང་སྒྱུར་ཐོབ་པས་རྣམ་རྟོག་གི་བར་གཅོད་མེད་ཅིང༌། འབད་རྩོལ་ལ་མི་ལྟོས་པས་སྔར་ས་བདུན་པ་མན་ཆད་དུ་འབད་རྩོལ་དང་བཅས་ཏེ་བསྐལ་པ་འབུམ་དུ་བསགས་པའི་དགེ་བའི་རྩ་བའི་ཚོགས་ལས་ཆེས་ལྷག་པ་ཡང་འདིས་ཡུད་ཙམ་ཞིག་ལ་བསོག་ནུས་པས།

ཐམས་ཅད་མཁྱེན་པ་མྱུར་དུ་ཐོབ་པ་ལ་ཕྱིར་མི་ལྡོག་པར་བཞག་པ་ཡིན་ཏེ། རྣམ་རྟོག་གི་བར་གཅོད་དང་བྲལ་བའི་ཕྱིར་དང༌། གཞུང་ལས་ཀྱང༌། ཡང་ཡང་སྔར་དགེ་ལས་ལྷག་ཐོབ་བྱའི་ཕྱིར། །གང་དུ་ཕྱིར་མི་ལྡོག་པ་ཉིད་འགྱུར་བ། །མི་གཡོ་དེ་ལ་བདག་ཉིད་ཆེ་དེ་འཇུག །ཅེས་གསུངས་པའི་ཕྱིར། འདིར་ཕར་ཕྱིན་བཅུའི་ནང་ནས་སྨོན་ལམ་གྱི་ཕར་ཕྱིན་ལ་ལྷག་པར་སྤྱོད་པ་ཡིན་ཏེ། སྔར་ས་དང་པོར་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་བཏབ་པ་དེ་འདིར་འགྲུབ་པར་འགྱུར་བས། ས་བརྒྱད་པ་སྨོན་ལམ་ལ་དབང་བའི་ཕྱིར་ཏེ། འདི་ཡི་སྨོན་ལམ་ཤིན་ཏུ་དག་འགྱུར་ཞིང༌། །ཞེས་གསུངས་པའི་ཕྱིར། འདིར་རྒྱལ་བ་རྣམས་ཀྱིས་འགོག་པ་ལས་སློང་བར་ཡང་མཛད་པ་ཡིན་ཏེ། སློང་རན་པའི་དུས་ཚོད་ནི་ས་བརྒྱད་པའི་མཉམ་གཞག་རང་གི་ངོས་སྐལ་གྱི་སྒྲིབ་པ་སྤོང་བ་སོགས་ཀྱི་ ༼༢༢༢༽ ཆེད་དུ་མཉམ་པར་བཞག་པའི་དུས་ཕལ་ཆེར་རྫོགས་ནས། དགོས་མེད་དུ་མཉམ་པར་བཞག་པ་ལ་ཉེ་བར་འགྱུར་བའི་དུས་དེར་སློང་བ་ཡིན་ནོ། །དེའི་རྒྱུ་མཚན་ཡང་སྔར་ས་བདུན་པ་མན་ཆད་དུ་རྩོལ་མེད་དུ་མཉམ་པར་བཞག་མི་ནུས་པས་སློང་མི་དགོས་ལ། འདིར་མཚན་འཛིན་སྤངས་པའི་ཕྱིར་རྩོལ་མེད་དུ་མཉམ་པར་བཞག་ནུས་པས་སློང་བ་པོ་མ་བྱུང་ན། དགོས་པ་མེད་བཞིན་དུ་མཉམ་གཞག་དེ་ཀའི་ངང་ལ་རྒྱུན་དུ་གནས་པར་འགྱུར་ལ། དེ་ལྟར་ན་རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་འབའ་ཞིག་ལ་འབྱམས་པས། སེམས་ཅན་གྱི་དོན་རྒྱུན་ཆད་པའི་དགོངས་པ་ཅན་གྱི་མྱ་ངན་ལས་འདའ་བར་འགྱུར་བས་སླང་བ་ཡིན་ནོ། །བསླང་བའི་དགོས་པ་ནི། སངས་རྒྱས་ཆོས་སྐུ་ཐོབ་པའི་ཆེད་དང༌། ངོས་སྐལ་གྱི་སྒྲིབ་པ་སྤོང་བའི་ཆེད་དུ་ཅུང་ཟད་མཉམ་པར་བཞག་ཟིན་པ་དེ་ནས་རྗེས་ཐོབ་བསོད་ནམས་ཀྱི་ཚོགས་བསོག་པ་ཁ་ཆེ་བས། རྗེས་ཐོབ་ཏུ་སེམས་ཅན་ཉོན་མོངས་པ་ཅན་རྣམས་ཀྱི་དོན་བྱེད་པ་སོགས་བསོད་ནམས་ཀྱི་ཚོགས་བསོག་པ་ལ་བསྐུལ་བའི་ཆེད་ཡིན་ཏེ།

མདོ་སྡེ་ས་བཅུ་པ་ལས། རིགས་ཀྱི་བུ་ལེགས་སོ་ལེགས་སོ་སངས་རྒྱས་ཀྱི་ཆོས་རྗེས་སུ་རྟོགས་པར་བྱ་བ་ལ་འདི་ནི་དོན་དམ་པའི་བཟོད་པ་ཡང་ཡིན་ན། ཞེས་པ་ནས། རིགས་ཀྱི་བུ་ཁྱོད་ཀྱིས་དེ་ལྟར་ཞི་བའི་རྣམ་པར་ཐར་པ་ལ་གནས་པ་ཐོབ་ཀྱང༌། བྱིས་པ་སོ་སོའི་སྐྱེ་བོ་མ་ཞི་ ༼༢༢༣༽ བ་རབ་ཏུ་མ་ཞི་བ་ཉོན་མོངས་པ་སྣ་ཚོགས་ཀུན་ཏུ་འབྱུང་བར་གྱུར་པ་རྣམ་པར་རྟོག་པ་རྣམ་པ་སྣ་ཚོགས་ཀྱིས་ཡིད་དབྱེན་བཅོས་པ་འདི་དག་ལ་སོམས་ཤིག རིགས་ཀྱི་བུ་སྔོན་གྱི་སྨོན་ལམ་དང༌། ཞེས་སོགས་རྒྱ་ཆེར་གསུངས་པ་དང༌། འགོག་པ་ལས་མ་ལངས་པའི་ཉེས་དམིགས་སྟོན་པའི་དབང་དུ་བྱས་ནས་ཡང་མདོ་དེ་ལས། གལ་ཏེ་སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་དེ་ཐམས་ཅད་མཁྱེན་པའི་ཡེ་ཤེས་མངོན་པར་སྒྲུབ་པའི་སྒོ་རྣམས་སུ་བཞུགས་པར་མཛད་དུ་ཟིན་ན་དེ་དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཏེ་ཞེས་གསུངས་པ་དང༌། དོན་དེ་དག་གཞུང་འདི་ཉིད་ལས། རྒྱལ་བ་རྣམས་ཀྱིས་འགོག་ལས་སློང་བར་མཛད། །ཅེས་གསུངས་པའི་ཕྱིར། འདི་ནི་ཤེར་ཕྱིན་ལས། རྫོགས་སྨིན་སྦྱངས་གསུམ་མ་བྱས་པར་ཡང་དག་མཐའ་མངོན་དུ་མི་བྱ་བར་གསུངས་པ་དང་དོན་གནད་གཅིག་པ་ཡིན་ནོ། །ཁ་ཅིག འདིར་འགོག་པ་ལས་བསླང་བ་དེ་འགོག་པའི་སྙོམས་འཇུག་ལས་བསླང་བ་ཡིན་ཟེར་བ་ནི་མི་འཐད་དེ། སྙོམས་འཇུག་ནི་རྗེས་ཐོབ་ཀྱི་གནས་སྐབས་ཡིན་ཞིང༌། དེ་ལ་ས་བདུན་པར་ཡང་སྐད་ཅིག་གིས་འཇུག་ལྡང་ནུས་ན། བརྒྱད་པར་ལྟ་སྨོས་ཀྱང་ཅི་དགོས་པས་གཞན་གྱིས་བསློང་དགོས་པ་དེ་འདྲ་མི་སྲིད་དོ། །དེས་ན་སྙོམས་འཇུག་དང་མཉམ་གཞག་མ་ནོར་བ་ ༼༢༢༤༽ གལ་ཆེ་ཞིང༌། སྔ་མ་དག་གིས་ཀྱང་ཟིང་ཟིང་པོ་ལས་འདི་ཉིད་གསལ་བར་ཕྱེ་བ་མི་སྣང་ངོ༌། །ས་བརྒྱད་པར་སྤངས་པའི་ཁྱད་པར་ནི། ཁམས་གསུམ་ན་སྤྱོད་པའི་ཉོན་མོངས་པ་ས་བོན་དང་བཅས་པ་རྩ་བ་ནས་སྤངས་ཤིང༌། དེ་སྤངས་པས་ཁམས་གསུམ་གྱི་བླ་མར་འགྱུར་ཞིང༌། ཁམས་གསུམ་དུ་སྐྱེ་བ་ལེན་པ་ཡང་སྤངས།

འོན་ཀྱང་ཚེ་ལ་དབང་བ། བསོད་ནམས་ལ་དབང་བ། ཡོ་བྱད་ལ་དབང་བ་སོགས་དབང་བཅུ་ཐོབ་པར་འགྱུར་ཞིང༌། ཡིད་ཀྱི་རང་བཞིན་གྱི་སྤྲུལ་པའི་ལུས་སྣ་ཚོགས་པས་སེམས་ཅན་གྱི་དོན་བྱེད་པ་ཡིན་ཏེ། གཞུང་ལས། ཆགས་པ་མེད་པའི་བློ་ནི་སྐྱོན་རྣམས་དག་དང་ལྷན་ཅིག་མི་གནས་ཕྱིར། །ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་གྱུར་ཅིང༌། །ཉོན་མོངས་ཟད་ཅིང་ཁམས་གསུམ་བླ་མར་གྱུར་ཀྱང་སངས་རྒྱས་རྣམས་ཀྱི་ནི། །འབྱོར་པ་མཁའ་ལྟར་མཐའ་བྲལ་མ་ལུས་ཐོབ་པར་ནུས་མ་ཡིན། །འཁོར་བ་འགགས་ཀྱང་དབང་རྣམས་བཅུ་པོ་ཐོབ་པར་འགྱུར་ཞིང་དེ་དག་གིས། །སྲིད་པའི་འགྲོ་བར་རང་གི་བདག་ཉིད་སྣ་ཚོགས་སྟོན་པར་བྱེད་པར་འགྱུར། །ཞེས་གསུངས་པའི་ཕྱིར། འོ་ན་དབུ་མའི་ལུགས་ལ་ས་དང་པོ་ནས་ཉོན་མོངས་པ་སྤངས་པ་མིན་ནམ། ཅིའི་ཕྱིར་ས་བརྒྱད་པ་ནས་ཉོན་མོངས་པ་སྤངས་ཞེ་ན། ཤེར་ཕྱིན་གྱི་མདོ་སོགས་ཀྱི་དགོངས་པ་ལ། ས་དང་པོ་ནས་ཉོན་མོངས་པ་སྤངས་པ་ཡིན་ཀྱང་ ༼༢༢༥༽ འདིར་མདོ་སྡེ་ས་བཅུ་པའི་དགོངས་པ་དང་བསྟུན། ས་བརྒྱད་པ་ནས་ཉོན་མོངས་པ་སྤངས་པ་སེམས་ཙམ་པའི་ལུགས་དང་མཐུན་པ་ཡིན་ཏེ། དཔེར་ན་སོ་སོ་ཡང་དག་པར་རིག་པ་བཞིའི་ས་མཚམས་འདིར་ས་དགུ་པ་ནས་ཐོབ་པར་བཤད་པ་བཞིན་ནོ། །ཁ་ཅིག ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་གྱུར་ཅིང༌། །ཉོན་མོངས་ཟད་ཅིང་ཞེས་པའི་སྐབས་ཀྱི་དྲི་མ་དང་ཉོན་མོངས་རྣམས་ཉོན་མོངས་མཚན་ཉིད་པ་མ་ཡིན། ཞེས་གསུངས་པ་ཡང་མི་འཐད་དེ། འདི་མདོ་སྡེ་ས་བཅུ་པའི་དགོངས་པ་འགྲེལ་བའི་སྐབས་ཡིན་པས། བྱང་སེམས་རྣམས་ཀྱི་ཡོན་ཏན་གྱི་ཁྱད་པར་ཐོབ་ཚུལ་སོགས་སྤྱོད་ཕྱོགས་ཀྱི་གྲུབ་མཐའ་མང་པོ་སེམས་ཙམ་དང་མཐུན་པ་མང་བས་དབུ་མའི་ལུགས་བཞིན་དགོས་པའི་ངེས་པ་མེད་པའི་ཕྱིར། སྐབས་འདིའི་ཉོན་མོངས་དེ་ཉོན་མོངས་མཚན་ཉིད་པ་ཡིན་ཏེ། འདིའི་ཐད་ཀྱི་རང་འགྲེལ་ལས། རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བས་མུན་པ་ལྟར།

ཉོན་མོངས་པ་སྔར་བྱུང་བ་འཁོར་བར་སྐྱེ་བའི་རྒྱུར་གྱུར་པ། ཁམས་གསུམ་ན་སྤྱོད་པ་གང་ཡིན་པ་དེ་དག་ཐམས་ཅད་ཀྱང་རྩ་བ་དང་བཅས་པ་ཞི་བ་ཁོ་ནར་འགྱུར་ལ། ཞེས་གསུངས་པའི་ཕྱིར། གཞན་དུ་ན་མཚན་འཛིན་གྱི་རྣམ་རྟོག་ཙམ་ལ་ཉོན་མོངས་པའི་མིང་གིས་བཏགས་པ་ཡིན་ན། ཁམས་གསུམ་ན་སྤྱོད་པ་ཞེས་གསུངས་པ་དེ་ལ་འབྲེལ་མེད་པར་འགྱུར་རོ།། ༈ །། ༼༢༢༦༽ ས་དགུ་པ་ལེགས་པའི་བློ་གྲོས་བཤད་པ་ནི། འདིར་ཕར་ཕྱིན་བཅུའི་ནང་ནས་སྟོབས་ཀྱི་ཕར་ཕྱིན་ལ་ལྷག་པར་སྤྱོད་ཅིང༌། ཡོན་ཏན་གྱི་ཁྱད་པར་སོ་སོ་ཡང་དག་པར་རིག་པ་བཞི་ཐོབ་པ་ཡིན་ཏེ། དགུ་པ་ལ་ནི། དེ་སྟོབས་ལྟ་ཞིག་མཐའ་དག་རྫོགས་པར་དག་འགྱུར་ཞིང༌། །དེ་བཞིན་ཡང་དག་རིག་ཆོས་རང་གི་ཡོན་ཏན་ཡོངས་སུ་དག་པའང་ཐོབ། །ཅེས་གསུངས་པའི་ཕྱིར། འདིར་ཀུན་མཁྱེན་བླ་མས། སོ་སོ་ཡང་དག་པར་རིག་པ་བཞི་བྱེ་བྲག་ཏུ་སྨྲ་བས་ཉན་ཐོས་དགྲ་བཅོམ་པས་ཀྱང་ཐོབ་པར་འདོད་པ་དང༌། འདིར་ས་དགུ་པ་ནས་ཐོབ་པར་བཤད་པ་དང༌། མངོན་རྟོགས་རྒྱན་ལས། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་བཤད་པ་དང་གསུམ་ལས། དང་པོ་དེ་མངོན་པ་སྡེ་བདུན་གྱི་དགོངས་པ་དང༌། གཉིས་པ་དེ་མདོ་སྡེ་ས་བཅུ་པའི་དགོངས་པ་དང༌། གསུམ་པ་དེ་ཤེར་ཕྱིན་གྱི་མདོའི་དགོངས་པ་ཡིན་ནོ། །ཞེས་བཤད་པ་ནི། དཔྱིས་ཕྱིན་པའི་བཤད་པ་བླ་ན་མ་མཆིས་པར་ཀུན་གྱིས་གོ་དགོས་སོ།། ༈ །།ས་བཅུ་པ་ཆོས་ཀྱི་སྤྲིན་བཤད་པ་ནི། ས་བཅུ་པ་ཐོབ་པའི་ཚེ་སངས་རྒྱས་ཐམས་ཅད་ཀྱི་ཡེ་ཤེས་ཆེན་པོའི་འོད་ཟེར་གྱིས་མངོན་པར་དབང་བསྐུར་བ་ཐོབ་ཅིང༌། ཡེ་ཤེས་ཀྱི་ཕར་ཕྱིན་ལ་ལྷག་པར་སྤྱོད་པའང་ཐོབ། གདུལ་བྱ་རྣམས་ཀྱི་དགེ་བའི་ལོ་ཏོག་བསྐྱེད་པའི་ཆེད་དུ་སྤྲིན་ཆེན་པོ་ལྟར་འབད་རྩོལ་མེད་པར་ལྷུན་གྲུབ་ཏུ་ཆོས་ཀྱི་ཆར་འབེབས་པའི་མཛད་པ་ཕྲིན་ལས་ཀྱི་ཡོན་ ༼༢༢༧༽ ཏན་ཡང་ཐོབ་པ་ཡིན་ཏེ། བཅུ་པའི་ས་ལ་དེ་ཡིས་ཀུན་ནས་སངས་རྒྱས་རྣམས་ལས་དབང་བསྐུར་བ། །དམ་པ་ཐོབ་ཅིང་ཡེ་ཤེས་ལྷག་པར་མཆོག་ཏུ་བྱུང་བར་གྱུར་པའང་ཡིན། །ཆར་སྤྲིན་རྣམས་ལས་ཆུ་ཆར་འབབ་པ་ཇི་ལྟར་དེ་བཞིན་འགྲོ་རྣམས་ཀྱི། །དགེ་བའི་ལོ་ཐོག་ཆེད་དུ་རྒྱལ་སྲས་ལས་ཀྱང་ལྷུན་གྲུབ་ཆོས་ཆར་འབེབས། །ཞེས་གསུངས་པའི་ཕྱིར།

བྱང་སེམས་ཀྱི་ས་བསྟན་ཟིན་ཏོ།། ༈ །།གཉིས་པ་འབྲས་བུ་སངས་རྒྱས་ཀྱི་ས་བཤད་པ་ལ་གསུམ་སྟེ། བྱང་ཆུབ་ཇི་ལྟར་བརྙེས་པའི་ཚུལ། བརྙེས་བྱ་སྐུ་ཡི་རྣམ་གཞག་བཤད། དུས་ཀྱི་སྒོ་ནས་མཆོག་ཏུ་བསྔགས་པའོ། །དང་པོ་ནི། ས་བཅུ་པ་བརྙེས་པའི་ཚེ་སངས་རྒྱས་ཀྱི་ས་མྱུར་དུ་ཐོབ་པར་མཁྱེན་ནས་སྟོབས་བཅུ་བསྐྱེད་པའི་ཕྱིར། སངས་རྒྱས་ཀྱི་ས་ལ་འབད་པ་བརྩམ་པར་གྱུར་ཅིང༌། འབད་པ་དེའི་འབྲས་བུ་འོག་མིན་དུ་སངས་རྒྱས་ཀྱི་གོ་འཕང་མཆོག་ཏུ་ཞི་བ་ཡོན་ཏན་མཐའ་དག་མཐར་ཐུག་པ་དེ་བརྙེས་པ་ཡིན་ཏེ། གང་ཕྱིར་ནམ་མཁའ་དྲི་མ་མེད་ལ་ཟླ་སྣང་གསལ་བར་གྱུར་པའི་ཕྱིར། །སྔོན་ཚེ་སྟོབས་བཅུ་བསྐྱེད་པའི་ས་ལ་ཁྱོད་ཀྱིས་སླར་ཡང་འབད་གྱུར་ཅིང༌། །འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ། །ཡོན་ཏན་མཐའ་དག་མཐར་ཐུག་མཚུངས་པ་མེད་དེ་ཁྱོད་ཀྱིས་བརྙེས། །ཞེས་གསུངས་པའི་ཕྱིར། །ཙོང་ཁ་པ་སོགས་ཁ་ཅིག སྔོན་ཚེ་སྟོབས་བཅུ་བསྐྱེད་པའི་ས་ ༼༢༢༨༽ ལ་ཞེས་པའི་དངོས་བསྟན་གྱི་ས་འདི་བྱང་སེམས་ཀྱི་ས་ལ་བྱེད་པ་ནི་མི་འཐད་དེ། འདིའི་དངོས་བསྟན་གྱི་ས་དེ་སངས་རྒྱས་ཀྱི་ས་ཡིན་པའི་ཕྱིར་ཏེ། གཞུང་གི་དོན་ཡང་སྔོན་ས་བཅུ་པ་བརྙེས་པའི་ཚེ་སླར་ཡང་སངས་རྒྱས་ཀྱི་ས་ཐོབ་པ་ལ་འབད་པ་རྩམ་པར་གྱུར་ཞེས་པའི་དོན་ཡིན་པའི་ཕྱིར། དེ་སྐད་དུ། འདིའི་ཐད་ཀྱི་རང་འགྲེལ་ལས། ཐུགས་བསྐྱེད་པ་བཅུ་པ་བརྙེས་པས། རང་ཉིད་སངས་རྒྱས་ཀྱི་ཆོས་བརྙེས་ནུས་པར་མཁྱེན་ནས་དུས་ཕྱིས་སངས་རྒྱས་ཀྱི་ས་ལ་འབད་པ་རྩམ་པར་འགྱུར་ལ། ཞེས་གསུངས་སོ། །རྩ་བར། སླར་ཡང་ཞེས་པ་དང༌། འགྲེལ་པར། དུས་ཕྱིས་ཞེས་པ་གཉིས་དོན་འདྲ་བར་རྟོགས་དགོས་སོ། །འོག་མིན་དུ་ཆོས་སྐུ་ཐོབ་པ་དེའི་ཚེ་ཆོས་ཐམས་ཅད་རོ་གཅིག་མཉམ་པ་ཉིད་དུ་རྟོགས་པའི་ཡེ་ཤེས་མཐར་ཐུག་པ་བརྙེས་པས། ཆོས་ཅན་ཇི་སྙེད་པ་ཐམས་ཅད་ཀྱང་སྐད་ཅིག་མ་གཅིག་ལ་མཁྱེན་པ་ཡིན་ཏེ། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཅེས་གསུངས་པའི་ཕྱིར།

ཆོས་ཐམས་ཅད་མཉམ་ཉིད་རོ་གཅིག་ཏུ་མཁྱེན་པ་དང་ཇི་སྙེད་པ་མཁྱེན་པའི་ཚུལ་ཡང་དོན་དམ་པར་མ་ཡིན་ཏེ། ཆོས་ཐམས་ཅད་དེ་ཁོ་ན་ཉིད་དུ་སྐྱེ་འགག་སོགས་ཀྱི་སྤྲོས་པ་དང་བྲལ་ཞིང༌། རྟོགས་བྱེད་སངས་རྒྱས་ཀྱི་མཁྱེན་པའི་བློ་ཡང་དེ་ཁོ་ན་ཉིད་དུ་སྐྱེ་བ་དང་བྲལ་བའི་ཕྱིར། འོན་ཀྱང་ 

༼༢༢༩༽ ཐ་སྙད་དུ་སངས་རྒྱས་ཀྱི་བློ་དེ་ཡུལ་སྐྱེ་མེད་ཀྱི་རྣམ་པ་ཅན་དུ་སྐྱེས་པ་ལས་སྐྱེ་མེད་སོགས་གནས་ལུགས་རྟོགས་པར་བཞག་པ་ཡིན་ཏེ། དཔེར་ན་རྟོག་གེ་པ་དག སྔོ་འཛིན་དབང་མངོན་སྔོན་པོའི་རྣམ་ལྡན་དུ་སྐྱེས་པ་ལ་སྔོན་པོ་རྟོགས་ཞེས་འཆད་པ་བཞིན་ནོ། །དེ་སྐད་དུ་གཞུང་ལས། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། །དེ་ཚེ་དེ་རྣམས་རྟེན་ལས་དེ་ཡིས་དེ་ཉིད་རྟོགས་པ་ལྟ་བུ་སྟེ། །ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་པ་དེ་ཡི་ཡུལ། །དེ་ཡོངས་ཤེས་པ་དེ་བཞིན་ཐ་སྙད་ཉེ་བར་བརྟེན་ནས་རིགས་པ་ཡིན། །ཞེས་གསུངས་སོ། །འདིར་བློ་ཡང་སྐྱེ་བ་དང་བྲལ་བ་ཞེས་པའི་དོན། དོན་དམ་གྱི་དབང་དུ་བྱས་ནས་འཆད་དགོས་ཏེ། དོན་དམ་དུ་ཡུལ་དང་ཡུལ་ཅན་གྱི་བློ་གཉིས་ཀ་སྐྱེ་མེད་དུ་མཚུངས་པའི་ཕྱིར་ཏེ། འདིའི་ཐད་ཀྱི་རང་འགྲེལ་ལས། དངོས་སུ་ན། འགའ་ཞིག་འགའ་ཞིག་གིས་ཤེས་པ་མ་ཡིན་ཏེ། ཤེས་པ་དང་ཤེས་བྱ་གཉིས་ཀའང་མ་སྐྱེས་པ་ཉིད་ཀྱི་ཕྱིར་རོ། །ཞེས་གསུངས་པའི་ཕྱིར། གཞན་དུ་ན་ཚིག་ཟིན་ཁོ་ན་ལ་འཁྲི་ན། ཤེས་བྱ་ཡུལ་གྱི་ཚོགས་ཀྱང་སྐྱེ་མེད་ཁོ་ནར་ཐལ། གཞུང་རྩ་བར། གང་ཚེ་སྐྱེ་མེད་དེ་ཉིད་ཞེས་སོགས་དང༌། དེའི་འགྲེལ་པ་དྲངས་མ་ཐག་པ་དེའི་ཕྱིར། འདོད་ན། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ༼༢༣༠༽ ཅེས་པའི་དངོས་བསྟན་གྱི་ཤེས་བྱ་ཡིན་ན། སྐྱེ་མེད་ཡིན་པས་ཁྱབ་པར་ཐལ། འདོད་པའི་ཕྱིར། འདོད་ན། ཀ་བ་དང་བུམ་པ་ལ་སོགས་པའི་འདུས་བྱས་རྣམས་ཆོས་ཅན། དེར་ཐལ། དེའི་ཕྱིར། དེས་ན་སངས་རྒྱས་ཀྱི་ཡེ་ཤེས་ལ་སྐྱེ་བ་ཡོད་པ་དང༌། དེས་ཤེས་བྱ་ཐམས་ཅད་རྟོགས་པ་རྣམས་ཐ་སྙད་དུ་ཡིན་ཞིང༌། ཐ་སྙད་དུ་སྐྱེ་བ་ཡིན་ན་སྐྱེ་བས་ཁྱབ་པ་སོགས་ནི་ཐལ་འགྱུར་བའི་ལུགས་མཆོག་ཡིན་ནོ། །ཀུན་མཁྱེན་ཆེན་པོས་སངས་རྒྱས་ཀྱི་ཡེ་ཤེས་རྟག་པར་བཤད་པ་ནི། དེ་སངས་རྒྱས་རང་ངོར་སྐྱེ་འགག་དང་བྲལ་བ་ལ་དགོངས་པ་ཡིན་ཏེ།

སངས་རྒྱས་རང་ངོར་སྐྱེ་བ་ཡོད་པ་ལ་དགག་པ་མཛད་འདུག་པའི་ཕྱིར། གཉིས་པ་སྐུའི་རྣམ་གཞག་ལ། སྐུ་གསུམ་ཡོན་ཏན་བཅས་པ་བཤད། སྤྲུལ་སྐུ་ཕྲིན་ལས་བཅས་པ་བཤད་པ་དང་གཉིས། དང་པོ་ལ་རྟེན་སྐུ་གསུམ་དང༌། བརྟེན་པ་ཡོན་ཏན་གཉིས། དང་པོ་ནི། ཤེས་བྱའི་བུད་ཤིང་སྐྱེ་འགག་སོགས་ཀྱི་སྤྲོས་པ་དང་བྲལ་བའི་སྐྱེ་མེད་མངོན་དུ་འགྱུར་བའི་ཞི་བ་ནི། འདིར་བསྟན་ཆོས་སྐུའི་ངོ་བོ་དང༌། ཆོས་སྐུ་དེ་ཉིད་གཟུགས་ཀྱི་སྒོ་ནས་དཔག་བསམ་གྱི་ཤིང་ལྟར་མཚན་དཔེ་གསལ་བར་གྱུར་ཅིང༌། མཛད་པའི་ཁྱད་པར་ཡིད་བཞིན་གྱི་ནོར་བུ་བཞིན་དུ་རྣམ་པར་མི་རྟོག་པར་ཐེག་ཆེན་གྱི་ཆོས་སྟོན་པ་དང༌། སྐུ་ཚེའི་ཁྱད་པར་འཁོར་བ་མ་སྟོངས་ཀྱི་བར་དུ་རྟག་པར་བཞུགས་པ་དང༌། གདུལ་བྱའི་ཁྱད་པར་སྤྲོས་བྲལ་ ༼༢༣༡༽ མངོན་སུམ་དུ་རྟོགས་པའི་བྱང་འཕགས་ཁོ་ན་ལ་སྣང་བའི་སྐུ་ནི་འདིར་བསྟན་ལོངས་སྐུའི་ངོ་བོ་ཡིན་ཏེ། ཤེས་བྱའི་བུད་ཤིང་སྐམ་པོ་མ་ལུས་པ། །བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །ཞེས་པ་ནས། འདི་ནི་སྤྲོས་དང་བྲལ་ལ་སྣང་བར་འགྱུར། །ཞེས་པའི་བར་གསུངས་པའི་ཕྱིར། དེ་ལྟ་བུའི་ཆོས་སྐུ་དང་ལོངས་སྐུ་ཅི་རིགས་པའི་མཐུ་ལས་རང་གིས་དང་པོ་ཐུགས་བསྐྱེད་པ་དང༌། ཚོགས་བསགས་པ་དང༌། དེ་དག་གི་སྐབས་ཀྱི་སངས་རྒྱས་འཁོར་དང་བཅས་པ་དང༌། གཞན་ཡང་དུས་གསུམ་གྱི་སངས་རྒྱས་རྣམས་ཀྱིས་དང་པོ་ཐུགས་བསྐྱེད་པ་ནས་བྱང་ཆུབ་སྙིང་པོའི་བར་གྱི་མཛད་སྤྱོད་ཀུན་བ་སྤུའི་ཁུང་བུར་དུས་གཅིག་ལ་གསལ་བར་སྣང་བའི་སྐུ་རྣམས་ནི་རྒྱུ་མཐུན་གྱི་སྐུ་ཡིན་ཏེ། ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། །ཞེས་པ་ནས། ཐམས་ཅད་བ་སྤུའི་ཁུང་བུར་གཅིག་ཚེ་སྟོན། །ཞེས་པའི་བར་རྒྱས་པར་གསུངས་པའི་ཕྱིར། འོ་ན་རྒྱུ་མཐུན་གྱི་སྐུ་དེ་དག་ཆོས་སྐུ་ལོངས་སྐུ་སྤྲུལ་སྐུ་གསུམ་པོ་གང་ཡིན་ཞེ་ན། སྤྲུལ་སྐུ་མ་ཡིན་པ་ནི་གཞིར་བཞག་ལ། ཆོས་སྐུ་དང་ལོངས་སྐུ་གཉིས་ཀྱང་མ་ཡིན་ཏེ།

ཐུབ་དབང་དུས་གཅིག་ཁོ་ནར་ཞེས་སོགས་ཀྱི་སྔ་འགྲེལ་ལས། ཆོས་སྐུ་ལས་བྱུང་བའམ་གཟུགས་ཀྱི་སྐུའི་མཐུ་ལས་བྱུང་བ་ཡིན་ཡང་རུང་སྟེ། ཇི་སྐད་བཤད་པའི་སྐུ་ལས་གཞན་དུ་གྱུར་པ་རྒྱུ་མཐུན་པའི་སྐུ་གང་དག་ ༼༢༣༢༽ ཅེས་གསུངས་པའི་ཕྱིར། འོན་ཀྱང་འདི་ཆོས་སྐུ་དང་ལོངས་སྐུ་ཅི་རིགས་པའི་ཆོ་འཕྲུལ་གྱི་སྐུ་ཡིན་ཞིང༌། སྐུ་གསུམ་གྱི་གྲངས་ངེས་ལྟར་ན་ལོངས་སྐུའི་ཁོངས་སུ་བསྡུ་དགོས་པ་ཙམ་ཡིན་ནོ། །གཉིས་པ་བརྟེན་པ་ཡོན་ཏན་ལ། བཞེད་པ་ཙམ་གྱིས་མངའ་སྒྱུར་བའི་ཡོན་ཏན་དང༌། མཁྱེན་པའི་ཡོན་ཏན་གཉིས། དང་པོ་ནི། རྡུལ་ཕྲ་རབ་གཅིག་གི་གོ་སར། ནམ་མཁའི་མཐས་ཁྱབ་པའི་འཇིག་རྟེན་བསྟན་པས། རྡུལ་ཆེ་བར་ཡང་མི་འགྱུར། འཇིག་རྟེན་ཆུང་བར་ཡང་མི་འགྱུར་བ་དང༌། དུས་སྐད་ཅིག་མ་གཅིག་ལ་སྤྱོད་པ་སྣ་ཚོགས་པ་གྲངས་འཛམ་བུའི་གླིང་མ་ལུས་པའི་རྡུལ་ཕྲ་རབ་ཇི་སྙེད་ཡོད་པ་ལས་ལྷག་པར་སྟོན་ནུས་པ་ནི་སྔར་བཤད་པའི་སྐུ་གསུམ་གྱི་ཡོན་ཏན་ཡིན་ཏེ། དག་པ་འདི་ནི་བཞེད་པ་འཇུག་པ་ཡིས། །ཞེས་པ་ནས། མ་ལུས་རྡུལ་གང་དེ་སྙེད་ལ་གྲངས་མེད། །ཅེས་པའི་བར་ཚིགས་བཅད་གཉིས་གསུངས་པའི་ཕྱིར། བཞེད་པ་ཙམ་གྱིས་མངའ་སྒྱུར་བར་སྟོན་པའི་ཚིགས་བཅད་གཉིས་པོ་འདི་ནི་ཡོན་ཏན་འཆད་བྱེད་དུ་རིགས་པ་ཡིན་ཏེ། དག་པ་འདི་ནི་ཞེས་སོགས་ཀྱི་སྔ་འགྲེལ་ལས། སྐུ་གསུམ་ཡོངས་སུ་རྫོགས་པ་བརྗོད་ནས་ཞེས་དང༌། ཚིག་རིགས་འགའ་ཞིག་ལས། སྐུ་ཕུན་སུམ་ཚོགས་པ་བརྗོད་ནས། ཞེས་དང༌། དོན་བསྡུ་བའི་ཚེ་ཡང་འགྲེལ་པ་ལས། འདི་ན་ཐུན་མོང་མ་ཡིན་པའི་ཡོན་ཏན་ཕུལ་དུ་བྱུང་བར་བརྗོད་ ༼༢༣༣༽ པའི་སྒོ་ནས་བཅོམ་ལྡན་འདས་ལ་བསྟོད་པ་ཡིན་ནོ། །ཞེས་གསུངས་པའི་ཕྱིར། གཉིས་པ་མཁྱེན་པའི་ཡོན་ཏན་ནི། སངས་རྒྱས་ཀྱི་ས་དང༌། སངས་རྒྱས་ཀྱི་མཁྱེན་པ་དོན་གཅིག་ཅིང༌། དེ་ལ་དབྱེ་ན། གནས་དང་གནས་མ་ཡིན་པ་མཁྱེན་པའི་སྟོབས། ལས་ཀྱི་རྣམ་པར་སྨིན་པ་མཁྱེན་པའི་སྟོབས། མོས་པ་སྣ་ཚོགས་པ་མཁྱེན་པའི་སྟོབས།

ཁམས་སྣ་ཚོགས་པ་མཁྱེན་པའི་སྟོབས། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས། འཆི་འཕོ་བ་དང་སྐྱེ་བ་མཁྱེན་པའི་སྟོབས། ཟག་པ་ཟད་པ་མཁྱེན་པའི་སྟོབས་དང་བཅུར་ཡོད་པའི་ཕྱིར་ཏེ། གནས་དང་གནས་མིན་མཁྱེན་སྟོབས་དང༌། །དེ་བཞིན་ལས་རྣམས་སྨིན་བློ་དང༌། །མོས་པ་སྣ་ཚོགས་ཐུགས་ཆུད་དང༌། །སྣ་ཚོགས་ཁམས་ནི་མཁྱེན་སྟོབས་དང༌། །དེ་བཞིན་དབང་མཆོག་མཆོག་མ་ཡིན། །མཁྱེན་དང་ཐམས་ཅད་དུད་འགྲོ་དང༌། །བསམ་གཏན་རྣམ་ཐར་ཏིང་འཛིན་དང༌། །སྙོམས་པར་འཇུག་སོགས་བློ་སྟོབས་དང༌། །སྔོན་གནས་དྲན་པ་མཁྱེན་པ་དང༌། །དེ་བཞིན་འཆི་འཕོ་སྐྱེ་བློ་དང༌། །ཟག་རྣམས་ཟད་པ་མཁྱེན་སྟོབས་ཏེ། །སྟོབས་ནི་བཅུ་པོ་འདི་དག་གོ །ཞེས་ ༼༢༣༤༽ གསུངས་པའི་ཕྱིར། གཉིས་པ་སྤྲུལ་སྐུ་ཕྲིན་ལས་དང་བཅས་པ་བཤད་པ་ལ་གསུམ་སྟེ། སྤྲུལ་སྐུས་གནས་སྐབས་ཐེག་གསུམ་བསྟན། མཐར་ཐུག་ཐེག་པ་གཅིག་ཏུ་སྒྲུབ། ཐེག་གསུམ་བསྟན་པའི་དགོངས་པ་བཤད་པའོ། །དང་པོ་ནི། སྐུ་གསུམ་བརྙེས་ཟིན་ནས། སླར་ཡང་བཅོམ་ལྡན་འདས་ཀྱིས་མཛད་པ་བཅུ་གཉིས་ཀྱི་སྒོ་ནས་གདུལ་བྱ་རིགས་ཅན་གསུམ་ལ་སོགས་པ་རྣམས་རང་རང་གི་སྐལ་བ་དང་འཚམ་པར། མངོན་མཐོ་ལྷ་མིའི་བདེ་བ་དང༌། ངེས་ལེགས་མྱང་འདས་གསུམ་ཅི་རིགས་པ་ལ་འགོད་པར་མཛད་པ་ཡིན་ཏེ། སླར་ཡང་མི་གཡོ་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས། །གཤེགས་པ་དང་ནི་བལྟམས་དང་བྱང་ཆུབ་ཞི་བའི་འཁོར་ལོའང་སྟོན་པར་མཛད། །དེ་ལྟར་ཁྱོད་ཀྱིས་འཇིག་རྟེན་གཡོ་བག་སྤྱོད་ཅན་རེ་བའི་ཞགས་པ་ནི། །མང་པོས་བཅིངས་པ་མ་ལུས་ཐུགས་རྗེས་མྱ་ངན་འདས་པར་དཀྲི་བར་མཛད། །ཅེས་དང༌། དེའི་སྔ་འགྲེལ་ལས། ད་ནི་སྤྲུལ་པའི་སྐུ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་དོན་ཐུན་མོང་བ་དང༌།

ཐབས་ཐུན་མོང་བ་འབྱུང་བ། བདེ་འགྲོ་ལ་སོགས་པའི་སྒྲུབ་བྱེད་དུ་གྱུར་པ། ལྷུན་གྱིས་གྲུབ་པར་ཐེག་པར་ངེས་པར་འབྱུང་བའི་དབང་དུ་བྱས་ནས་བཤད་པ་ཞེས་གསུངས་པའི་ཕྱིར། དོན་ཐུན་མོང་བ་དང༌། ཐབས་ཐུན་མོང་བ་ཞེས་སོགས་ཀྱི་དོན། ༼༢༣༥༽ གནས་སྐབས་སུ་ཐེག་པ་གསུམ་གྱི་ལམ་དང༌། དགེ་སྡིག་གི་བླང་དོར་སྟོན་པའི་སྒོ་ནས་གདུལ་བྱ་འགའ་ཞིག་མངོན་མཐོ་ཙམ་དང༌། ལ་ལ་ཐེག་པ་གསུམ་གྱི་ངེས་ལེགས་བྱང་ཆུབ་གསུམ་པོ་ཅི་རིགས་པ་ལ་འགོད་པར་མཛད་པའི་དོན་ཡིན་པས། མྱ་ངན་འདས་པར་དཀྲི་བར་མཛད། །ཅེས་པའི་མྱང་འདས་ལ། གནས་སྐབས་ཐེག་པ་གསུམ་ཆར་གྱི་མྱང་འདས་ཡོད་པ་ནི་གནད་ཀྱི་དོན་ནོ། །གཉིས་པ་ནི། སྤྲུལ་སྐུས་ཐེག་པ་གསུམ་གྱི་སྒོ་ནས་སེམས་ཅན་གྱི་དོན་བྱེད་ཅིང༌། ཐེག་པ་གསུམ་གྱི་མྱང་འདས་ལ་འགོད་ན། མཐར་ཐུག་ཐེག་པ་གསུམ་དུ་བསྟན་པ་ཡིན་ནམ་ཞེ་ན། མཐར་ཐུག་ཐེག་པ་གཅིག་ཁོ་ན་ཡིན་ཏེ། རྒྱུ་མཚན་ནི། དེ་ཁོ་ན་ཉིད་མ་རྟོགས་པར་ཉོན་མོངས་སྤོང་བའི་ཐབས་མེད་ཅིང༌། དེ་ཡང་ཆོས་ཅན་ཇི་སྙེད་པའི་དབྱེ་བ་མཐའ་ཡས་ཀྱང༌། དེ་ཁོ་ན་ཉིད་ཐམས་ཅད་རང་བཞིན་གཅིག་ཡིན་པ་ལྟར། ཡུལ་ཅན་ཡེ་ཤེས་ཀྱང་རང་བཞིན་གཅིག་ཡིན་པས་མཐར་ཐུག་ཐེག་པ་གཅིག་དང༌། ལམ་གཅིག་དང་བགྲོད་པ་གཅིག་ཡིན་ནོ། །དེ་སྐད་དུ་མདོ་ལས། འོད་སྲུང་ཆོས་ཐམས་ཅད་མཉམ་པ་ཉིད་དུ་རྟོགས་ན་མྱ་ངན་ལས་འདའ་བ་ཡིན་ལ། དེ་ཡང་གཅིག་ཡིན་གྱི། གཉིས་དང་གསུམ་ནི་མ་ཡིན་ནོ། །ཞེས་དང༌། དེའི་དོན་འཇུག་པ་ལས། གང་ཕྱིར་འདི་ན་ཞེས་པ་ནས། །དེ་ཡི་ཕྱིར་ན་ཁྱོད་ཀྱིས་འགྲོ་ལ་ཐེག་པ་མི་མཉམ་དབྱེར་མེད་བསྟན། །ཞེས་པའི་ ༼༢༣༦༽ བར་དང༌། དེའི་རང་འགྲེལ་ལས། གང་གི་ཕྱིར་དེ་ལྟར་དེ་ཁོ་ན་ཉིད་གཅིག་ཡིན་པས། དེ་ཁོ་ན་ཉིད་ཀྱི་ཡུལ་ཅན་ཡེ་ཤེས་ཐ་མི་དད་པ་དེའི་ཕྱིར་ཐེག་པ་གཅིག་ཁོ་ན་ལས་ཐེག་པ་གསུམ་ཡོད་པ་མ་ཡིན་ཏེ། ཞེས་གསུངས་སོ། །དེས་ན་ཐེག་པ་ཡིན་ན། མཐར་ཐུག་སངས་རྒྱས་ཀྱི་ཐེག་པ་ཡིན་པས་ཁྱབ།

ལམ་ཡིན་ན། མཐར་ཐུག་སངས་རྒྱས་ཀྱི་ལམ་ཡིན་པས་ཁྱབ། མྱང་འདས་ཡིན་ན། མཐར་ཐུག་གི་ཚེ་སངས་རྒྱས་ཀྱི་མྱང་འདས་ཡིན་པས་ཁྱབ། ཅེས་ཁས་ལེན་དགོས་སོ། །ཆོས་ཐམས་ཅད་ཀྱི་དེ་ཁོ་ན་ཉིད་རང་བཞིན་གཅིག་ཡིན་པའི་གོ་དོན་ཇི་ལྟར་ཞེ་ན། སྟོང་པར་འཇོག་པའི་གོ་དོན་གཅིག་ཏུ་འབབ་པས་མཚན་ཉིད་གཅིག་པའི་དོན་ཡིན་ཏེ། ཟླ་བས་མཛད་པའི་བཞི་བརྒྱ་པའི་འགྲེལ་པ་ལས། ཇི་ལྟར་རོ་མཚུངས་པའི་ཕྱིར། གཅིག་ཏུ་རྒྱ་མཚོའི་རོ་མྱང་ན་ཐམས་ཅད་དུ་རོ་མྱང་བར་འགྱུར་བ་དེ་བཞིན་དུ། དངོས་པོ་རྣམས་ཀྱི་འདུས་བྱས་སྟོང་པ་ཉིད་ཀྱང་ཡིན་ཏེ། མཚན་ཉིད་མཚུངས་པའི་ཕྱིར་རོ། །ཞེས་གསུངས་པའི་ཕྱིར། དངོས་པོ་གཅིག་གི་སྟོང་ཉིད་དངོས་པོ་ཐམས་ཅད་ཀྱི་སྟོང་ཉིད་དུ་བཤད་པ་ཡང༌། ཀ་བ་ལྟ་བུ་དངོས་པོ་གཅིག་གི་སྟོང་ཉིད་དང༌། བུམ་སོགས་དངོས་པོ་གཞན་གྱི་སྟོང་ཉིད་རྣམས་རང་བཞིན་དང་མཚན་ཉིད་གཅིག་པ་ལ་དགོངས་པ་ཡིན་ཏེ། གཞན་དུ་ན་ཀ་བའི་སྟོང་ཉིད་དང་བུམ་པའི་སྟོང་ཉིད་སོགས་ཡིན་ཁྱབ་མཉམ་དུ་ཐལ་བའི་སྐྱོན་ཡོད་པའི་ཕྱིར་རོ། །གསུམ་པ་ ༼༢༣༧༽ ཐེག་གསུམ་བསྟན་པའི་དགོངས་པ་བསྟན་པ་ནི། འོ་ན་མཐར་ཐུག་ཐེག་པ་ཆེན་པོ་ཁོ་ན་ཡིན་ན། གནས་སྐབས་ཐེག་གསུམ་དུ་བསྟན་པ་ཅི་ལ་དགོངས་པ་ཡིན་ཞེ་ན། སེམས་ཅན་གང་དག་སྙིགས་མ་ལྔ་བདོ་བའི་དབང་གིས་ཉོན་མོངས་པ་ཤས་ཆེ་བས་སངས་རྒྱས་ཀྱི་གོ་འཕང་ཐོབ་པ་ལ་མོས་པ་དང་བྲལ་བ་དག་ཐེག་ཆེན་གྱིས་དཀྲི་བར་ནི་མ་བཏུབ། ཐུགས་རྗེས་ཡལ་བར་འདོར་ཡང་མ་ཕོད་པས་རེ་ཞིག་འཁོར་བའི་སྐྱོན་དང་ཉེས་དམིགས་ལ་སོགས་པ་བཤད་ནས། རང་ཉིད་གཅིག་པུའི་དོན་དུ་ཐར་པ་ཙམ་ཐོབ་པ་ལ་བཀོད་ནས་བློ་ངལ་གསོ་བར་བྱ་བ་ལ་དགོངས་པ་ཡིན་ཏེ། དཔེར་ན་དེད་དཔོན་མཁས་པས་རྒྱ་མཚོར་རིན་པོ་ཆེའི་གླིང་དུ་ཆས་པའི་སྐྱེ་བོའི་ཚོགས་རྣམས་ངལ་ཞིང་དུབ་པ་ལ། རིན་པོ་ཆེའི་གླིང་གི་བར་དུ་གྲོང་ཁྱེར་ཡིད་དུ་འོང་བ་སྤྲུལ་ནས་ངལ་དུབ་སེལ་བར་བྱེད་པ་ལྟ་བུའོ། །དེ་སྐད་དུ།

གང་ཕྱིར་འགྲོ་ལ་ཉེས་པ་བསྐྱེད་བྱེད་སྙིགས་མ་འདི་དག་ཡོད་གྱུར་པ། །ཞེས་པ་ནས། དེ་ཕྱིར་མཁས་པ་རིན་པོ་ཆེ་ཡི་གླིང་དུ་ཆས་པའི་སྐྱེ་ཚོགས་ཀྱི། །ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་ལྟར། །ཁྱོད་ཀྱི་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། །སྦྱར་ཞིང་རྣམ་པར་དབེན་ལའང་བློ་སྦྱངས་རྣམས་ལ་ལོགས་སུ་གསུངས། །ཞེས་པའི་བར་དུ་གསུངས་སོ། །བློ་སྦྱངས་ལ་ལོགས་སུ་གསུངས་པའི་དོན་ནི། རེ་ཞིག་དགྲ་བཅོམ་ ༼༢༣༨༽ མ་ཐོབ་ཀྱི་བར་དུ་ཐེག་དམན་གྱི་ལམ་གྱིས་དཀྲི་བར་བྱས། དགྲ་བཅོམ་ཐོབ་ནས་རིན་པོ་ཆེའི་གླིང་དང་འདྲ་བའི་ཐེག་ཆེན་གྱི་ལམ་དུ་བཅུག་ནས་ཚོགས་རྒྱ་ཆེན་པོ་ཡང་རྫོགས་པར་བྱས་ཏེ། ཐམས་ཅད་མཁྱེན་པའི་ཡེ་ཤེས་ངེས་པར་ཐོབ་པར་བྱེད་དེ། རྒྱུད་བླ་མ་ལས་ཀྱང༌། སེམས་ཅན་སྲིད་གསུམ་སྐྱོ་བསྐྱེད་ནས། །མྱ་ངན་འདས་ལ་རབ་འཇུག་མཛད། །མྱ་ངན་འདས་ཐོབ་འདུ་ཤེས་ཅན། །དམ་ཆོས་པདྨ་དཀར་པོ་སོགས། །ཆོས་ཀྱི་དེ་ཉིད་བསྟན་པ་ཡི། །དེ་དག་སྔར་འཛིན་ལས་བཟློག་སྟེ། །ཐབས་དང་ཤེས་རབ་ཡོངས་བཟུང་བས། །ཐེག་པ་མཆོག་ཏུ་སྨིན་མཛད་དེ། །བྱང་ཆུབ་མཆོག་ཏུ་ལུང་སྟོན་པའོ། །ཞེས་དང༌། གཞུང་འདིར་ཡང༌། རྣམ་པར་དབེན་ལའང་བློ་སྦྱངས་རྣམས་ལ་ལོགས་སུ་གསུངས། །ཞེས་དང༌། དེའི་རང་འགྲེལ་ལས། དེ་ལྟར་འཁོར་བའི་ཉོན་མོངས་པ་སྤངས་པ་ཐོབ་པ་རྣམས་ལ་ནི་ཕྱི་ནས་ཐེག་པ་ཆེན་པོ་ཁོ་ན་ཉེ་བར་བསྟན་ལ། དེ་རྣམས་ཀྱིས་ཀྱང་སངས་རྒྱས་རྣམས་ལྟར་ཚོགས་ཡོངས་སུ་རྫོགས་པར་བྱས་ནས་གདོན་མི་ཟ་བར་ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་དགོས་སོ། །ཞེས་དང༌། དེ་བཞིན་དུ་སེང་གེ་བཟང་པོའི་འགྲེལ་པ་དོན་གསལ་ལས་ཀྱང༌། སྐབས་གཉིས་པའི་ཐད་དུ་མཐར་ཐུག་ཐེག་པ་གཅིག་གི་རྣམ་གཞག་གསུངས་པ་རྣམས་དགོངས་པ་ཕྱོགས་གཅིག་པ་ཡིན་ནོ། །མདོར་ན་ཉན་རང་དགྲ་བཅོམ་ ༼༢༣༩༽ ཐོབ་ནས་ཐེག་ཆེན་ལམ་དུ་འཇུག་པ་དང་མི་འཇུག་པ་ནི།

མཐར་ཐུག་ཐེག་པ་གཅིག་དང༌། མཐར་ཐུག་ཐེག་པ་གསུམ་དུ་འདོད་པའི་ཁྱད་པར་ཡིན་ཏེ། མདོ་སྡེ་རྒྱན་ལས། མཐར་ཐུག་ཐེག་པ་གཅིག་ཏུ་བཤད་པ་དྲང་དོན་དུ་སྒྲུབ་པའི་སྐབས་སུ་དགྲ་བཅོམ་ཐོབ་ནས་ཐེག་ཆེན་ལམ་དུ་འཇུག་ཅིང་སངས་རྒྱས་ཐོབ་པར་མདོ་ལས་གསུངས་པ་རྣམས་སྤྲུལ་པའི་ཉན་ཐོས་ལ་དགོངས་པར་བཤད་པའི་ཕྱིར་ཏེ། བསམ་གཉིས་ཐོབ་ཕྱིར་སྤྲུལ་པའི་ཕྱིར། །མཐར་ཐུག་ཕྱིར་ན་ཐེག་གཅིག་ཉིད། །ཅེས་བཤད་པའི་ཕྱིར། དེས་ན་མདོ་སྡེ་རྒྱན་སོགས་སེམས་ཙམ་པའི་ལུགས་སྲོལ་ལ་ཐེག་དམན་དགྲ་བཅོམ་ཐོབ་ནས་ཐེག་ཆེན་ལམ་དུ་འཇུག་པ་དང༌། སངས་རྒྱས་ཐོབ་པ་མེད། དབུ་མ་པའི་ལུགས་ལ་དེ་ལས་བཟློག་པ་ནི་གནད་ཀྱི་དོན་ནོ། །གསུམ་པ་དུས་ཀྱི་སྒོ་ནས་མཆོག་ཏུ་བསྔགས་པ་ལ་གཉིས་ཏེ། ཐོག་མར་བྱང་ཆུབ་དམ་པ་བརྙེས་པའི་དུས། ཐ་མར་འགྲོ་བའི་དོན་ལ་བཞུགས་པའི་དུས་སོ། །དང་པོ་ནི། བཅོམ་ལྡན་འདས་སངས་རྒྱས་པའི་དུས་ཀྱི་ཐོག་མ་གང་ཞེ་ན། འཇིག་རྟེན་གྱི་ཁམས་ཡོད་དོ་ཅོག་ན་རྡུལ་ཕྲ་རབ་ཇི་སྙེད་ཡོད་པ་དེ་དང་གྲངས་མཉམ་པའི་བསྐལ་པ་དེ་སྙེད་ཀྱི་ཚེ་སངས་རྒྱས་པ་ཡིན་ཏེ། བདེ་བར་གཤེགས་པ་མ་ལུས་ཕྱོགས་ཞིང་སངས་རྒྱས་ཡུལ་དག་ན། །ཕྲ་རབ་རྡུལ་གྱི་རྡུལ་རྣམས་བདོག་པར་གྱུར་པ་ཇི་སྙེད་པ། །བྱང་ཆུབ་མཆོག་རབ་དམ་པར་གཤེགས་པའི་ ༼༢༤༠༽ བསྐལ་པའང་དེ་སྙེད་དེ། །འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། །ཞེས་གསུངས་པའི་ཕྱིར། འདི་ནི་མཚན་བརྗོད་ལས། དང་པོའི་སངས་རྒྱས་རྒྱུ་མེད་པ། །ཞེས་དང༌། རྗེ་བཙུན་རིན་པོ་ཆེས། སངས་རྒྱས་སེམས་ཅན་གང་སྔ་འོ། །ཞེས་པ་ལྟར། བརྟགས་ན་སངས་རྒྱས་ཀྱི་ཐོག་མ་མེད་པས། ཐོག་མ་མེད་པའི་སངས་རྒྱས་དེ་ལ་དགོངས་པ་ཡིན་ཏེ། ནམ་མཁའ་ལ་མུ་མཐའ་མེད་པས། འཇིག་རྟེན་གྱི་ཁམས་ལ་ཡང་མུ་དང་མཐའ་མེད། དེ་མེད་པས་འཇིག་ཏན་གྱི་ཁམས་མ་ལུས་པའི་རྡུལ་ཕྲ་རབ་ལ་ཡང་གྲངས་ཀྱི་མཐའ་དང་མུ་མེད། དེ་སྙེད་ཀྱི་བསྐལ་པ་ལ་ཡང་གྲངས་ཀྱི་མཐའ་དང་མུ་མེད་པས།

འདིར་ཐོག་མ་མེད་པ་ནས་སངས་རྒྱས་པར་བསྟན་འདུག་པའི་ཕྱིར། གསར་དུ་སངས་རྒྱས་པ་རྣམས་ལ་ནི་དེ་ལྟར་མ་ཡིན་ཏེ། ལམ་ལ་འབད་རྩོལ་བྱས་པས་དེ་རིང་སངས་རྒྱས་ཐོབ་པ་ལྟ་བུའི་སངས་རྒྱས་པའི་དུས་ཀྱི་ཐོག་མ་ནི་དེ་རིང་ཁོ་ན་ཡིན་པའི་ཕྱིར་རོ། །གཉིས་པ་ནི། དེ་ལྟར་ན་སངས་རྒྱས་ནས་དུས་ཅི་ཙམ་བཞུགས་པ་ཡིན་ཞེ་ན། བཅོམ་ལྡན་འདས་རྣམས་ནི་ཐབས་ཤེས་རབ་ཟུང་དུ་འབྲེལ་བའི་ཡོན་ཏན་ཁྱད་པར་ཅན་ལ་བརྟེན། མ་འོངས་པའི་དུས་ཀྱི་མཐའ་མི་མངོན་པར་བཞུགས་པ་ཡིན་ཏེ། ཇི་སྲིད་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་མ་གྱུར་གྱི་བར་དང༌། ཇི་སྲིད་ནམ་མཁའ་འདི་ཞིག་པར་མ་གྱུར་གྱི་བར་དུ་གཞན་དོན་འཕྲིན་ལས་མཛད་ཅིང་བཞུགས་པའི་ཕྱིར་ཏེ། 

༼༢༤༡༽ རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཞི་བར། །འགྲོ་བ་མིན་ཞིང་ནམ་མཁའ་རྣམ་འཇིག་འགྱུར་མིན་དེ་སྲིད་དུ། །ཤེས་རབ་ཡུམ་གྱིས་བསྐྱེད་པ་ཁྱོད་ལ་ཐུགས་བརྩེ་མ་མ་ཡིས། །ཚུལ་ལུགས་བྱེད་པས་རབ་ཏུ་ཞི་བར་འགྱུར་བ་ག་ལ་མངའ། །ཞེས་གསུངས་པའི་ཕྱིར། སངས་རྒྱས་ཀྱི་ས་བསྟན་ཟིན་ཏོ།། ༈ །།དེ་ལྟར་དབུ་མའི་གཞུང་ལུགས་ལས་ཐེག་ཆེན་གྱི་ལམ་རིམ་རྒྱ་ཆེར་བཤད་པའི་ལྟ་སྤྱོད་ཀྱི་གནད་རགས་པ་ཆེ་ལོང་ཙམ་ཞིག་ཁོ་བོས་བཤད་པ་འདི་ལྟ་བུ་རྟོགས་ན་ཡང་མཐར་ཐུག་སངས་རྒྱས་ཐོབ་པའི་རྒྱུ་དོན་ཆེ་བར་འགྱུར་བས། བློ་གྲོས་དང་བསོད་ནམས་དང་བློ་གཟུ་བོར་གནས་པ་གསུམ་ཀ་དང་ལྡན་པ་དག་གིས་ཉམས་སུ་བླང་བྱའི་དགའ་སྟོན་མཛོད་ཅིག ཨེ་མ་ངེས་དོན་བཀའ་དང་ཀླུ་སྒྲུབ་ཀྱི། །གཞུང་དོན་སྙིང་པོའི་འཆི་མེད་རང་གཟུགས་ནི། །སྔོན་བསགས་དཀར་པོའི་ལས་འཕྲོ་མཐུ་ལྡན་པའི། །རྣམ་དཔྱོད་མིག་གི་བསོད་ནམས་བདུད་རྩིར་སོང༌། །དཔལ་ལྡན་ཟླ་བའི་བཞེད་གཞུང་ལུང་རིགས་ཀྱི། །བསིལ་ཟེར་བྱེ་བའི་དཔལ་རྒྱུན་ཐིགས་པ་ལས། །ལེགས་བཤད་ཀུ་མུད་གསར་པས་ཡོངས་ཁེབས་པའི། །རྨད་བྱུང་ཆུ་གཏེར་རྒྱས་འདི་སུ་ཡིས་ཁེགས། །སྔོན་བྱོན་མཁས་མང་སྐྱེ་དགུའི་བདག་པོ་ཡིས། །ངེས་པའི་དོན་དང་མེས་རློམ་འཁྱོག་པོའི་ངག །སྤེལ་མ་ ༼༢༤༢༽ འབུམ་ཕྲག་ཤོག་བུའི་གྲངས་ཀྱིས་ནི། །ངེས་གསང་སྙིང་པོའི་འཛུམ་ཞལ་སྒྲིབ་པའང་མཐོང༌། །གཟུར་གནས་བློ་གྲོས་ཟབ་མོའི་ཁབ་ལེན་གྱིས། །ཚུལ་དང་ཚུལ་མིན་མ་འདྲེས་གསལ་བ་རུ། །ཕྱེ་ནས་རྒྱ་ཆེན་གཞུང་མང་སྙིང་པོར་ནི། །འདོམ་མཁས་མགྲིན་པའི་རྔ་དབྱངས་འདི་ན་མཐོ། །འདིར་འབད་དགེ་བ་ཟླ་བ་ཚེས་པ་ཡིས། །བདག་འཛིན་མུན་པའི་ཚོགས་ལས་རྣམ་རྒྱལ་ནས། །རྣམ་ཀུན་མཁྱེན་པའི་ཡེ་ཤེས་སྣང་བ་ཡིས། །འཇིག་རྟེན་མ་ལུས་ཀུན་ཏུ་གསལ་གྱུར་ཅིག །དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་དངོས་བསྟན་སྟོང་པ་ཉིད་ཀྱི་རིམ་པ་དང་རྒྱ་ཆེན་སྤྱོད་པའི་ཆ་གཉིས་ཀ་གསལ་བར་སྟོན་པའི་བསྟན་བཅོས་དབུ་མ་ལ་འཇུག་པའི་སྤྱི་དོན་ཐེག་པ་མཆོག་གི་གནད་ཀྱི་གསལ་བྱེད་ཟབ་མོ་ལྟ་བའི་དགོངས་རྒྱན་ཞེས་བྱ་བ་འདི་ནི།

དཔལ་ལྡན་ཟླ་བའི་ཞབས་ཀྱི་འཇུག་པ་རྩ་འགྲེལ། བཞི་བརྒྱ་པའི་འགྲེལ་པ། རིགས་པ་དྲུག་ཅུ་པ་སོགས་དབུ་མའི་གཞུང་ལུགས་རབ་འབྱམས་དང༌། དེ་དག་གི་གསལ་བྱེད་ཀུན་མཁྱེན་བླ་མའི་དཀའ་འགྲེལ། སྟོང་ཐུན་སོགས་ལ་བློ་གྲོས་ཀྱིས་ཡུན་རིང་དུ་སྦྱངས་ཤིང་འདྲིས་པར་བྱས་པ་དང༌། ཁྱད་པར་བཀའ་དྲིན་གཞལ་དུ་མ་མཆིས་པ་མཁན་ཆེན་འཇམ་པའི་དབྱངས་དབང་ཕྱུག་དཔལ་བཟང་པོའི་གསུང་གི་བདུད་རྩི་རྣམས་ཡིད་ཡུལ་དུ་འཇགས་པར་བྱས་ནས་ཟབ་མོ་དབུ་མའི་གནད་ལ་གཞན་གྱི་དྲིང་མི་འཇོག་ ༼༢༤༣༽ པའི་སྤོབས་པ་དགེ་བ་ཆོས་སྨྲ་བའི་དགེ་སློང་སྡེ་སྣོད་འཛིན་པ་ངག་དབང་ཆོས་ཀྱི་གྲགས་པས་ས་ཕོ་འབྲུག་གི་ལོ་རྗེ་བཙུན་མུས་རབ་འབྱམས་པའི་དུས་ཆེན་ཟླ་བ་བདུན་པའི་ཡར་ངོའི་ཚེས་བཅུ་བཞིའི་ཉིན་ཐུབ་བསྟན་ཡངས་པ་ཅན་གྱི་ཆོས་གྲྭ་ཆེན་པོར་རྫོགས་པར་གྲུབ་པའི་ཡི་གེ་པ་ནི་མང་ཐོས་ཆོས་འཕེལ་རྒྱ་མཚོས་བགྱིས་པའོ། །འདིས་ཀྱང་རྒྱལ་བའི་བསྟན་པ་རིན་པོ་ཆེ་སྲིད་མཐའི་བར་དུ་འཚོ་ཞིང་བཞེས་ལ་མི་ནུབ་པའི་མཆོག་དམ་པར་གྱུར་ཅིག། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270